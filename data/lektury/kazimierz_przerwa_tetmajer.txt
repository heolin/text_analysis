

A kiedy będziesz…



A kiedy będziesz moją żoną,
niechaj ci oczy jasno płoną
i patrzą w pustkę, tam, daleko,
gdzie się czcze dymy z ziemi rodzą
i jak upiory gdzieś się wleką
i jak umarli w nią odchodzą.

A kiedy będziesz moją żoną,
słuchaj, jak pustka w ciszy dzwoni,
jak echa pogrobowych dzwonów
w bezdeni nieba kędyś toną,
i jak sekundę każdą goni
szmer łez żałoby i szmer skonów.

I niechaj ci w rozwarte oczy
żar, jako piorun, ogniem strzeli,
i olśnij się w błyskawic bieli,
jak duch, co nad mogiły skoczy
i z nieba na skroń ściąga gromy,
aby w nich stanąć niewidomy.

Bowiem zaiste dziś ci mówię,
żeś w ogniu winna stanąć cała,
jako bóg grecki skamieniała
i osłonięta przez gwiazd mrowie,
niedotykalna, niewidzialna,
ogniem zakryta i zapalna.

Imienia twego niech nie śledzą — —
ja wiem i śmierć, co jest przede mną;
kres nam za jedną cichą miedzą,
chociaż nie pójdziesz w otchłań ze mną.
Choć dzwon ustanie bić na wieży,
długo, daleko dźwięk się szerzy.

Zostaniesz po mnie, chocieś wstała
wraz ze mną, wieczna i dozgonna,
ty, towarzyszko mego ciała,
którą poślubiam jako żonę — —
a imię twoje to czczość wonna,
która oplata drzew koronę.






Byłbym cię oddał…



Byłbym cię oddał, pókim cię miał,
    Za dziką tę jedynie
Swobodę, z jaką wicher gna
    Przez moich skał pustynię.

Słodkich twych objęć wyrzekłem się
    Dla mary czczej i próżnej — —
Dziś może bym za ciebie dał
    Ziemię, lecz żal za późny…






Do Nieznajomej



Nie wiem, kto jesteś — — ledwo kilka razy
Widziałem ciebie — — za każdym widzeniem
Pierś ma się dziwnym podnosi wzruszeniem,
Serce szalonym poczyna bić tętnem,
A usta moje palą te wyrazy,
Które bym tylko w omdleniu namiętnem,
Patrząc ci w oczy, wymówił westchnieniem.

Rozkosz i boleść czuję, gdy cię widzę,
I zdaje mi się, że cię kochać muszę,
I zdaje mi się, że cię nienawidzę — —
Przekląłbym ciebie i oddał ci duszę.

Na myśl rozkoszy, jaką twój dać może
Uścisk dziewiczy, oszaleć się boję — —
Szukając ciebie, spotkania się trwożę — —
Trucizną są mi cudne oczy twoje,
Oczy błękitne i senne, jak morze.

Na samą myśl tę, gdy cię półomdlałą
Widzę w snach moich z lawy i płomienia,
Gdy dłutem z ognia rzeźbię twoje ciało,
Każdy kształt ciała, co gdy opierścieni,
Zmysły w huragan i krew w burzę zmieni;
Na samą myśl tę bliskim jest omdlenia.

Tonąc w srebrzystym ócz twoich błękicie,
Pod stopy twoje rzuciłbym me życie,
A razem żądzę uczuwam szaloną
Zabić cię jednym oczu moich błyskiem,
Bo wolałbym cię śmierci poślubioną
Widzieć, niż z innym splecioną uściskiem…






Dyskobol



Tłum widzów. On spokojnym wzrokiem metę mierzy — —
Wyprostował się, ramion wiązanie natężył,
Głowę wzniósł, stopy w ziemię wrył, nogi naprężył,
W ręce trzyma dysk krągły — — wstał pierwszy z szermierzy.

Jeszcze chwila — kołysze dysk, zanim uderzy —
Wysunął lewe ramię, biodra, zda się, zwężył,
Na prawej nodze całym ciężarem zaciężył —
Rzuci — i laur zdobędzie znów na skronie świeży.

Na jego marmurowe, nagie, smukłe ciało,
Oliwą namaszczone, złotawe, błyszczące:
Pada greckie, promienne, uśmiechnięte słońce.

Przygiął się — dysk w stalowych palców ścisnął kleszcze — —
Kobietom w białych piersiach serce bić przestało,
A boskie uda słodkie wstrząsają im dreszcze.






Ekstaza



Nie widzę, słucham cię oczyma, biała!
Nagości twojej linie i kolory
W hymn mi się jeden łączą różnowzory,
W muzykę kształtu, w pieśń twojego ciała.

Melodią jesteś i harmonią cała!
Rzucona kędyś w dalekie przestwory,
Jako przelotne świecisz meteory —
Pieśń twej piękności promienieje, pała.

Komu się zjawisz taka, pójdzie dalej
Z twarzą od świata odwróconą, senną —
Tak ci rzeźbiarze, co Wenus promienną

Niegdyś w paryjskim marmurze kowali,
Chodzili cisi, senni, między ludem —
Oni widzieli cud i żyli cudem.






Elegia na śmierć Czarnego Zawiszy



U Dunaju, u szerokiej rzeki,
stanął cesarz z wojskami licznemi.
O! jakiż świat daleki
do swojej ziemi…

Cesarz Zygmunt, z Luksemburga pan,
przy nim panów i rycerzy wian.

O! jakież smutne są przeczucia duszy…

Tak zaporą legli Turkom wbrew,
z Luksemburga cesarz Zygmunt, lew.

Przy nim panów i rycerzy mnogo,
z których każdy kopię w boju kruszy.

O! jakże srogą
jest melancholia duszy…

Oblegali miasto, przed sułtanem,
lecz on przyszedł z wojskiem chorągwianem.

A gdy wojsko sułtana ujrzeli,
wartownicy do pana bieżeli;

do Zygmunta, rzymskiego cesarza,
wszystkich Niemców pana i mocarza.

Zląkł się Zygmunt i jego rycerze,
choć się każdy zdał życiem ofiarny;
wszystkich blady lęk za włosy bierze,
ale nie zląkł się Zawisza Czarny.

O świtaniu uciekała rzesza,
cesarz Zygmunt dumny i dostojny — —
od Dunaju wstecz wojsko pośpiesza,
każdy rycerz ozdobny i zbrojny;
z schylonymi wstydem na pierś głowy
uciekają przed strasznymi łowy
rozpędzonej poza nimi wojny.

Jadą, jadą o świtaniu słońca,
lecz to słońce na plecy im świeci,
na ich plecach lśni blacha błyszcząca,
lecz Zawisza został samotrzeci.
Dwaj pachołcy przy nim pozostali,
prości ludzie, ubodzy i mali,
ze zagrody wyszli polskich kmieci.

Tak samotrzeć Zawisza pozostał,
nie by dufał, aby wrogom sprostał,
bowiem wiedział, że nie jest człek święty,
którym Pan Bóg posyła anioły,
ale znał się w rycerstwie poczęty
i czcił miecz swój, ogromny i goły.

Zląkł się Zygmunt i jego rycerze,
choć się każdy zwał życiem ofiarny,
wszystkich blady lęk za włosy bierze,
ale nie zląkł się Zawisza Czarny.

Ani mu to cnota, ni nadgroda,
ani mu się cześć za to należy;
nie znać lęku jest dusza rycerzy —
to tak kwitnie, jak kwiat wśród ogroda,
gdy posiany, oplęt, podlewany —
to rzecz zwykła, nikt się nie cuduje…

Któż się dziwi, kogo Bóg werbuje,
że ten kroku nie dał przed pogany?…

Ach! Jak smutną jest duszy zaduma,
gdy nad głową nieszczęście łopota…
Ach! Jak gorzką jest duszy tęsknota,
gdy w świat cały z nikim się nie kuma…
Ach! Jak ciężką jest samotność duszy,
gdy się wszystko koło człeka łamie…

Ach! Jak zwisa zbezwładnione ramię,
gdy się serce w piersiach z żalu kruszy…
Ach! Jak strasznie czuć jest opuszczenie…
W puste serce wąż bólu się wsuwa,
i żelazną obręczą je skuwa
krew mieniące, zabójcze milczenie…

Ach! Jak twardo głucha ziemia jęczy,
gdy samotna stopa ją uderza — —
którą oko samotne przemierza,
jak posępna jest ta gloria tęczy…

Ach! Jak smutnym jest żywot człowieka,
który nadrósł ludzkiego żywota — —
pozostaje mu tylko tęsknota — —
ani wzywa kogo, ani czeka,
ni spodziewa się, ku komu dąży,
żal się przed nim sunie, jak chorąży,
i nad głową widzi próżnię świata,
w gwiazdy sianą bezdenną kopułę;
jego serce więdnie, jak kwiat czułe,
i liść śmierci nad sobą zaplata…

Nieprzyjaciel to k'niemu nie dąży,
nie ma nazwy dlań wrogów nawała —
on tu stoi: trwałości chorąży,
pan swej duszy, władca swego ciała,
ślubowany sam sobie i wpięty
w własne koło swego przeznaczenia,
ani wrogi, śmiały, ni zawzięty,
tylko rycerz…

                        Na miecz swój spogląda,
miecz ze stali kuty i z płomienia,
krwią nabrzmiały, chociaż krwi nie żąda.

W złym przeczuciu na miecz swój poziera,
bije trwogą serce bohatera.

I powiada sam w sobie: o mieczu,
zaliś nie jest ty w Polsce ostatni?

Będą, będą rycerze szkarłatni,
lecz czy ciebie nie będą w odwieczu
wspominali — żeś był miecz ostatni?

I czy będzie jeszcze w Polsce ręka,
która taki, jak mój, miecz podniesie —
czy się serce polskie nie zalęka,
że się zbłąka w mych wawrzynów lesie?
Czy na taką potęgę i chwałę
będzie serce w sumieniu dość śmiałe?

O mój mieczu, o mieczu mój krwawy,
zaliś nie jest ty w Polsce ostatni?
Będą jeszcze rycerze szkarłatni,
lecz nie będąż Hektorowej sławy?
O mój mieczu, w dalekim Dunaju
utopiony, stracony dla kraju…

Słyszę imię me w wieków rozłogu,
jak na turzym zatrąbione rogu,
płynie echem, lecz się nie uderza
O hełm niczyj, ni się od puklerza
niczyjego odbite nie wraca,
lecz się w echu, jak chmura, roztraca…

Jako z woru owsa, tak się sieje
ziarno z mego krwawego nazwiska
I na głowy spada, i połyska,
ale w żaden się szyszak nie dzieje
i nikomu zeń kłosu na głowie
wzwyż tryumfu nie pną aniołowie…

O mój mieczu, o mieczu mój krwawy,
zaliś nie jest ty w Polsce ostatni?
Będą jeszcze rycerze szkarłatni,
lecz nie będzie już serc bez obawy,
serc bez lęku…

                        W świat z daleka widno
Turkom Niemców ucieczkę bezwstydną.
Pan Zawisza do ołtarza wstawa
I z cichego wychodzi namiotu —
na miecz wsparta jego ręka prawa,
a twarz smutku pełna, nie kłopotu.

Cóż kłopotać się, gdy jedno czeka,
czyj duch nadrósł w głębizny człowieka…

I poglądał na tych, którzy, mali,
sami jedni przy nim pozostali;
proste chłopy polskie, hen ze Spiża
za starostą swym spiskim przybyłe —
patrzą śmiało, gdy się śmierć przybliża,
patrzą śmiało w otwartą mogiłę…

O, maluczcy olbrzymiego ducha!
Oto jeden na ligawce dzwoni,
na ligawce górskiego pastucha,
drugi wsparł się na włóczni i słucha —
cóż w ich duszach? Kędy myśl ich goni?
Cóż w ich duszach?

                        O ten czas znad borów,
z nad łąk mokrych na spiskiej równinie
wstaje opar czerwony i płynie,
zrąb Łomnicy słoni do połowy,
a ponad nim, w zarzewiu kolorów,
trzon jej czarny pod niebo się wspiera,
trzon ogromny, czarny, granitowy,
na kształt orła, co ziemię przeziera…

Ach! daleko!… Lecz tu, w świcie słońca,
czarny rycerz świeci jak Łomnica,
i tak oko tych chłopów zachwyca,
jak moc Tater nad nimi stojąca.

On ich zaklął w swój widok… Nad głowy
pan im Czarny rozpiął ręce obie — —
oto w jednym chowan będę grobie
z tobą, ludu… Mój miecz Achillowy,
który święte ciął na poły sprawy,
a nie poniósł nigdy podłej szczerby,
z wami legnie strudzony i krwawy,
i to będą rdzawe jego herby.
Dla was, chłopi, ta krew, co na czoła
z mego miecza wam spłynie, anioła…

Dosyć! Konia małego!

                        Czy duchy?
Czyli perskie rozszalałe diwy?
Leci rycerz z postaci straszliwy,
na kształt ziemię rwącej zawieruchy;
pod nim konik brzuchem tyka ziemi,
on zaś stopy żelazem kutemi.

Za nim, włócznie wytężywszy, w białej
wełnie leci dwóch, poczet zbyt śmiały…

Świsnął arkan, nim dotarł pan Czarny,
z konia zerwan rycerz na powrozie — —

o! jakiż marny
temu los, co sam został w obozie…

O! jakże sroga
jest moc przeczuć złych, gdy śmierć nadchodzi…

Ukradł głowę Zawiszy spah złodziej
i do sułtańskiego niósł proga…

Bo za króla go wzięto — że był
królem życia najsmutniejszych sił…

Arma tua fulgent, sed non hic ossa quiescunt,
Divae memoriae miles, o Zawisza niger!

(A to stało się u Szmiechyrowa
Hrada, w ziemi dalekiej Chorwackiej;
tam największy poległ rycerz lacki,
będzie temu niedługo połowa
lat tysiąca, rok tysiąc czterysta
i dwadzieścia ośm. A tę rocznicę
czcić pomnijcie, bo to było święto
takie ducha, że niechaj korzysta
z tych dat naród, któremu w przyłbicę
pluto, z oczu otwartych podjętą!)






Fragment z «Fantazji»



Myśl moja ściga cię, jak fala
ściga za falą w wodnej toni,
Jak noc za dniem, za tobą goni,
I tak się z tobą wraz zespala
I nieoddzielna jest od ciebie,
Jak żar od kręgu słońca w niebie,
Jak nieoddzielny jest szum cichy
Od jodły, którą wiatr kołysze.
Myśl ma powleka twoje ciało,
Jako ten puch, który kielichy
Kwiatów pokrywa. Zawsze, wszędzie
Ja ci mą myślą towarzyszę,
W sieć pragnień cię oplatam całą,
A sieć tę moja miłość przędzie.
Kiedym cię ujrzał, toś mi cała
Przed zadziwionym wzrokiem stała,
Jak moich długich snów wcielenie,
Jak wizja, którą ja tęsknotą
Zmusiłem oblec kształt widomy.
Zda mi się, żem jak przeznaczenie
Wszechmocne, ziemi brał atomy
I z nich utworzył ciało twe —
Więc kocham całą mą istotą,
Krwią, mózgiem, sercem kocham cię!…






Geniusze



Bezduszna, ciemna, bezmyślna ludzkości,
Czym byś ty była, gdyby nie geniusze,
Co blaskiem swojej świecą ci jasności,
Myśl ci swą dają i dają ci duszę?

Jak oceany tyś jest nieprzejrzane,
Martwe pustkowie wodne we wszechbycie —
Oni, jak wyspy po wodach rozsiane,
Martwym pustkowiom nadające życie.

Was ja jedynie wielbię, mocne duchy,
Co ujarzmiacie miliony swą siłą,
świat okuwacie w woli swej łańcuchy
I sterujecie nędzną ziemską bryłą.






Grób poety



Oto jest grób poety… W nieświęconej ziemi
I nie pod krzyżem leży… Na płycie grobowej
Nie ma kwiatów… Nikt żadnej nie powiedział mowy,
Wszyscy stali dokoła zmieszani i niemi
I odeszli czym prędzej, gdy grób zasypano —
Został sam w ziemi z czarną, spiekłą w piersiach raną.

Jak cicho teraz leży i w jakim spokoju
Ten, co wprzódy nie zaznał nic, prócz trosk i znoju,
Prócz upokorzeń, wzgardy dla samego siebie,
Gdy musiał żyć o ledwie nie żebranym chlebie,
Lub — a myśl sama o tym barwę z twarzy zdziera —
Starać się zostać błaznem pana — lub bankiera.

Leży cicho… Już więcej nie przyjdzie ta jędza
Z szczękami trupiej głowy, co się zowie nędza,
Już nie przyjdzie i marzeń mu więcej nie starga…
Leży cicho… Ostatnia wielka, straszna skarga
Wyszła mu z ust wraz z jękiem, gdy drżący i blady
Pocisnął cyngiel — padł strzał — zbiegły się sąsiady,
Drzwi otwarli, a widząc trupa na podłodze,
Cofali się ze wstrętem i żegnali w trwodze.

A tymczasem świetlana, z skrzydłami złotemi,
Odchodziła poety dusza precz od ziemi
I podniosła się z wolna i kędyś w przestrzenie
Wracała, skąd przychodzi na ziemię natchnienie…
Wzdymaj się, srebrnomodre, nieskończone morze!
Wzdymaj się! Ty mu zahucz, jak tryumfu dzwony!
Wzdymaj się, ty potęgo ogromna i dzika,
Elemencie królewski i nieuskromiony!
Wzdymaj się! Gdy raz zerwał z szyi swej obrożę,
Jego zwycięskiej śmierci to godna muzyka !…
Pieśń tryumfu mu zahucz! Oto już nic zgoła
Wolnej, skrzydlatej duszy krępować nie zdoła — —
W przestworzu od gwiazd skrzących i komet ognistem
Lecieć będzie z błyskawic trzaskiem i prześwistem — —
Ile wysp złotych w słońcu, pieczar skrytych w bluszcze,
Kwiatów, co wybuchają lawą z ziemi Wschodu,
Gdzie jakich skał granity i gdzie jakie puszcze,
Wszystkie zorze na toniach spiętrzonych od lodu,
Wszystkich wulkanów ognie: wszystko, wszystko dla niej.
Wszystko! Nie ma granicy, kresu i przystani…
Wolna, jak mgła powietrzna na niezmiernym niebie,
Lecieć będzie i wszystko, co niegdyś kochała,
Ciszę, światło i przestrzeń, wszystko mieć dla siebie,
Wydarta, wyzwolona z wstrętnych więzów ciała!

Wzdymaj się srebrnomodre, nieskończone morze!
Wzdymaj się! Oto na twe rozhukane zwały
Upadłszy, piaski pustyń nadbrzeżnych rozorze
I zatrzęsie w podstawach wysp skrzesane skały.
Na delfinów srebrzyste rzuciwszy się grzbiety,
Płynąć będzie, gdzie palmy cień rzucają liściem
I na błyszczącym sierpem zdobne minarety
Księżyc bladych lśnień strugi rozlewa przed wnijściem.
Oto przepastne wody tumanem się wznoszą
I wirem zakręcone piętrzą się w niebiosy — —
Ha ! Z jakimż upojeniem i z jaką rozkoszą,
Uchwyciwszy się wichrów płomiennych za włosy,
Leci, topi się w głębiach, jako sokół w chmurze,
Opada w dół i znów się porywa do góry,
Aż wreszcie, rozszalała, jak gryf złotopióry,
Z mórz na morza przelata, ściga grzmiące burze,
I kędyś, gdzie się szafir sennych wód krysztali,
Rzuci się odpoczywać na srebrzystej fali…

Wzdymaj się srebrnomodre, nieskończone morze!
Wzdymaj się, pieśń radości mu szum, pieśń wesela!
Oto już ognia marzeń nic mu nie spopiela,
Nic kaskad jego natchnień tamować nie może.
Oto już owe kształty, owe światła, tony,
Co były jego duszą, jego krwią serdeczną,
Nie będą, jako obłok wichrem rozpędzony,
Pierzchać przed strasznym widmem życiowej niedoli —
Oto już wszedł w tę ciszę i spokojność wieczną,
Gdzie nic więcej nie łamie, nic więcej nie boli.
Minęły już te noce, gdy przedziwne cienie
Nad jego młodą głową splatały się w wieńce,
I prosiły, składając, jak do modłów, ręce:
Oto nas twe do ciebie przysłało natchnienie,
Chcemy na świat! Patrz, jakie piękne i tęczowe,
Daj nam, jak gwiazdom jasnym, nad twym czołem błysnąć,
Daj nam ciało, daj duszę… A on ściskał głowę,
Co pękała w gorączce, i pytał sam siebie:
Co jutro? Lecz co jutro? Czy z okna się cisnąć?
Czy żyć dalej o ledwie nie żebranym chlebie?
Dalej walczyć z tym losem, co kościaną ręką
Pochwyciwszy za gardło, pierś gniecie kolanem,
I, jak upiór, się poić zda ofiary męką,
Unicestwianą siłą i życiem złamanem?
Dalej za nędznej strawy kęs uginać karku,
Zapierać się swej duszy, pragnień, woli, wiary,
Myśl swą, krew swą przemieniać w towar na jarmarku,
Szukać kupca i ducha przykrawać do miary?
Dalej z wniebowstępnego cisz i wyżyn lotu
Opadać ku ziemskiemu gwarowi i błotu,
Gardząc własną słabością i dolą ofiary ?!…

Niech mogiłę samotną w nieświęconej ziemi
Tłum prawowierny mija z obawą i wstrętem,
Kto się życia rękoma pozbawia własnemi,
Tego duch potępiony, imię jest przeklętem.
Mówią, że czasem sokół, zamknięty do klatki,
Próbuje stargać druty, aż gdy skrzydła skrwawi,
Pierś porani i siły wyczerpie ostatki,
Oszalały, z rozpaczy głodem się zamarza…
Ludzie spokojni, trzeźwi, rozsądni i prawi,
Unikajcie głuchego wyklętych cmentarza.






Hymn do miłości



Tyś jest najwyższą z sił, wszystko ulega tobie,
Miłości.
Życie jest żądzą, a tyś z żądz największą,
Prócz samej żądzy życia; duszą duszy
I sercem serca życia tyś jest,
Miłości.
Jeśli najwyższym szczęściem zapomnienie,
Bezwiedza i niepamięć własnego istnienia:
Toś ty jest szczęściem szczęścia, ty, co dajesz
Omdlenie duszy i omdlenie zmysłom
I myśli kładziesz kres upajający,
Miłości.
Jeśli złudzenia są jedynym dobrem:
Toś ty największym dobrem, najsilniejsze
Ze wszystkich złudzeń, ty, moc mocy,
Pierwotna, dzika, nieznająca kiełzań,
Święta potęgo,
Miłości.
Jeśli pragnienia są jedyną ową
Poręczą, która chroni
Od upadnięcia w przepaść rozpaczy i wstrętu;
Jeśli są jedynym
Mostem, po którym można iść nad odmęt nudy;
Jeśli jedynym są lekarstwem, które
Broni od cierpień zwątpienia i zbrzydzeń,
Pogardy świata i od samowzgardy:
To ty, o matko pragnień, jesteś ową
Poręczą, mostem i lekarstwem, jesteś
Zbawczynią ludzi,
Miłości.
Czas idzie i zmieniają się wiary,
Bóstwa w proch upadają, jedne po drugich,
Dziś czczone, jutro deptane,
Przechodzą przed oczyma ludzkości,
By więcej nie powrócić.
Ty trwasz, wieczysta, jak strach, głód i zawiść,
Pierwotna, tak jak one,
Jak one tryumfalna,
Nad wszystko wyniesiona, niepokonana
Niczym i nigdy, tak, jak one,
Pierwotna, dzika potęgo,
Miłości.
Wdzięku, piękności natury,
Kędyś jest wobec wdzięku i piękna miłości?
Jesteś jak rama
Do obrazu, jak otęcz promieni
Skrzącemu kręgowi słońca.
Kędyś jest, liściu róży,
Wobec ust ukochanej?
Kędyś, szafirze niebios, morza błękicie,
Wobec ócz ukochanej?
Kędyś, szumie jaworów i śpiewie ptaków
W wiosenne rano,
Wobec głosu ukochanej?
Kędyś, ciszo grot pośród paproci,
Pod gęstymi zaplotami bluszczów,
Wobec milczenia ukochanej?
Kędyś jest, śniegu, różowiony blado
Od blasku słońca,
Wobec koloru ciała ukochanej?
Kędyście, linie cudowne
Gór i skał, kędy łuk tęczy świetlisty,
Kędy przepysznych wodospadów wstęgi,
Smukłe narcyzy, palmy wybujałe,
Kędy obłoki lotne i powiewne,
Wobec kształtów ciała ukochanej?
Kędyś, mchu miękki, liściu aksamitny,
Wobec jej piersi dotknięcia i dłoni?
Kędyś, marmurze gładki, grzany słońcem,
Wobec jej białych bioder, spływających
Cudowną linią
W odurzający wzrok, dech wstrzymujący
Kształt, który rękę przykuwa do siebie?
Kędyś jest, czarze nocy księżycowej,
Czarze poranku, kiedy słońce wschodzi
Z za gór dalekich;
Uroku jezior, co się nagle jawią
Pośród skał, senne,
I tej zieleni złocistej, ze szczytów
Widzianej w dali,
Wobec czaru ukochanej?
Kędyś jest, melancholio wieczorów jesiennych,
Wobec jej smutku?
Kędyś, wesele letniego południa,
Przy jej radości?
Kędy o sławie sny, sny o potędze,
Zwycięstwach dumy, odpłaceniu krzywdy,
O nieznoszeniu niesprawiedliwości,
Wobec snów o ukochanej?
Kędyś, pragnienie posiadania złota,
Przy posiadania jej ciała pragnieniu?
Kędyś jest, żądzo poznania wszystkiego,
Co jest poznanym, albo nim być może,
Wobec pragnienia poznania wskroś duszy
Ukochanej kobiety?
Tak, tyś najwyższą z sił, tyś życiem życia,
Miłości.
Najsłodszą rozkosz i najsroższą boleść
Ty sprawiasz; tyś jest tak, jak śmierć, królową
Wszechistnień ziemskich, pierwotna potęgo,
Miłości.






Hymn do Nirwany



Z otchłani klęsk i cierpień podnoszę głos do ciebie,
    Nirwano!
Przyjdź twe królestwo jako na ziemi, tak i w niebie,
    Nirwano!
Złemu mnie z szponów wyrwij, bom jest utrapion srodze,
    Nirwano!
I niech już więcej w jarzmie krwawiącym kark nie chodzę,
    Nirwano!
Oto mi ludzka podłość kałem w źrenice bryzga,
    Nirwano!
Oto się w złości ludzkiej błocie ma stopa ślizga,
    Nirwano!
Oto mię wstręt przepełnił, ohyda mię zadusza,
    Nirwano!
I w bólach konwulsyjnych tarza się moja dusza,
    Nirwano!
O, przyjdź i dłonie twoje połóż na me źrenice,
    Nirwano!
Twym unicestwiającym oddechem pierś niech sycę,
    Nirwano!
żem żył, niech nie pamiętam, ani wiem, że żyć muszę,
    Nirwano!
Od myśli i pamięci oderwij moją duszę,
    Nirwano!
Od oczu mych odegnaj złe i nikczemne twarze,
    Nirwano!
Człowiecze zburz przede mną bożyszcza i ołtarze,
    Nirwano!
Niech żywot mię silniejszych, śmierć słabszych nie uciska,
    Nirwano!
Niech błędny wzrok rozpaczy przed oczy mi nie błyska,
    Nirwano!
Niech otchłań klęsk i cierpień w łonie się twym pogrzebie,
    Nirwano!
I przyjdź królestwo twoje na ziemi, jak i w niebie,
    Nirwano!






Już nie wiem, co poza mną było…



Już nie wiem, co poza mną było —
czy żyłem kiedy?… czy kochałem?…
Zda mi się, stoję za mogiłą —
cóż w tej mogile pochowałem?

Czy pochowałem jakie kwiaty?
Czy pochowałem złote rzeczy?
Nie wiem — to jakieś dawne światy,
stracone z mego serca pieczy.

Snadź nic nie było żalu warte,
skoro nie został żal po niczem — —
napisy trumien są zatarte,
blask lamp grobowych nie był Zniczem.

Jak obcy po przeszłości chodzę,
w tę i w tę stronę zwracam głowę,
a to są przecie tu, przy nodze,
krwi mojej rzeki koralowe.

Wstrzymam się, idę i znów stanę,
jakbym nie wiedział, gdziem wniósł głowę —
a to są przecie w bród rozlane
krwi mojej rzeki purpurowe…






Koniec wieku



Przekleństwo?… Tylko dziki, kiedy się skaleczy,
złorzeczy swemu bogu, skrytemu w przestworze.
Ironia?… Lecz największe z szyderstw czyż się może
równać z ironią biegu najzwyklejszych rzeczy?

Wzgarda… Lecz tylko głupiec gardzi tym ciężarem
którego wziąć na słabe nie zdoła ramiona,
Rozpacz? … Więc za przykładem trzeba iść skorpiona,
co się zabija, kiedy otoczą go żarem?

Walka?… Ale czyż mrówka rzucona na szyny
może walczyć z pociągiem, nadchodzącym w pędzie,
Rezygnacja?… Czyż przez to mniej się cierpieć będzie,
gdy się z poddaniem schyli pod nóż gilotyny?

Byt przyszły?… Gwiazd tajniki któż z ludzi ogląda,
kto zliczy zgasłe słońca i kres światu zgadnie?
Użycie? … Ależ w duszy jest zawsze coś na dnie,
co wśród użycia pragnie, wśród rozkoszy żąda.

Cóż więc jest? Co zostało nam, co wszystko wiemy,
dla których żadna z dawnych wiar już nie wystarcza?
Jakaż jest przeciw włóczni złego twoja tarcza
człowiecze z końca wieku? … Głowę zwiesił niemy.






Któż nam powróci…



Któż nam powróci te lata stracone
Bez wiosennego w wiośnie życia nieba?…
Wołają na nas, że w złą idziem stronę
Precz o świat troskę rzucając powinną,
A czy pytają się nas, co nam trzeba,
I czyśmy mogli obrać drogę inną?

Kto z was policzył te gorzkie godziny
Daremnych pragnień, żrących naszą duszę?
Kto zmierzył smutku naszego głębiny
Bez dna i brzegu? Kto wie, jakie ducha
Niepodległego straszne są katusze,
Gdy zerwać swego nie może łańcucha?

Spójrzcie nam w mózgi: zgryzły je, strawiły
Wrodzone ludziom daremne pragnienia.
Wołacie na nas: «Jesteśmy bez siły,
Dajcie nam słowa wiary i otuchy» — —
A nam któż daje słowa pocieszenia?
A któż mdlejące nasze wzmacnia duchy?

Któż nam powróci te lata stracone
Bez wiosennego w wiośnie życia nieba?…
Chcecie w nas widzieć dźwignię i obronę,
żądacie od nas zbawień i pomocy,
Lecz my, z waszego wykarmieni chleba,
Jak wy, nie mamy odwagi i mocy.






Leda



Czy znacie Ledę Michała Anioła
W skrzydłach łabędzia z rozkoszy mdlejącą,
Nagą, z diademem u boskiego czoła?

Świat cały piersią oddycha gorącą,
Cicho — — i tylko dalekiego morza
Słychać gdzieś falę o falę dzwoniącą.

Kaskady blasku rzuca słońca zorza,
Jak opar z wody, woń wznosi się z kwiatów
I mgłą rozwiewną płynie na przestworza.

A lśniąc od słońca płomiennych szkarłatów,
W przecudne linie gnie się nagie ciało,
Na ziemi leżąc pełnej aromatów.

I co się komu kiedy marzyć śmiało
W snach najgorętszych o kobiecym pięknie:
Tu ma, wcielone ręką mistrza śmiałą.

A każdy członek, zda się, w oczach mięknie
Od palącego rozkoszy nadmiaru
I w cichym ruchu rzeźbi się przepięknie.

Nagości owej promiennego czaru
W żadnym się słowie wypowiedzieć nie da;
Myśli się mroczą od zmysłów pożaru

I od rozkoszy, jaką czuje Leda.






List Hanusi
(Dialektem podhalańskim)



Kochany Jerzy mój! Pisę tu ztela.
Ten list do tobie, a pisęcy płacę.
Świat mi calućki nic nie uwesela,
Kie w lesie pasę, wnet krowy potracę,
Bo syćko myślę, kielo nas ozdziela
Kraju i cy cię tyz jesce zobacę?
Kiebyś ty wiedział, jakoś mię zasmucił,
Mój złociusieńki, tobyś się haw wrócił.

Głowa mię boli, serdecka nie cuję,
Łzy ino syćko z ocu mi się lejom,
Nik tego niewi, za kim ja banuję,
Ale się ludzie nascy se mnie śmiejom.
Zal mię za tobom wciągle w serce kłuje
I niewiem, ka się me ocy podziejom
Od tych łez. Widzi się, co mnie powiezom
Wnetki hań w trumnie, ka ojcowie lezom.

I juzbyk chyba ja sama wolała
Lezeć hań, niźli tak płakać daremno,
A kie spać legnę, to poduska cała
Mokra, kie wspomnę, jakeś ty spał ze mną.
Chwilo jedyna, kaześ się podziała,
Kieś ty przychodził ku mnie w nockę ciemną
I kieś mię objon tak serdecnie w rence,
Jakbyś przy miejskiej lezał ka panience.

Ja znam, ze biedna ja prosta dziewcyna
Góralska, o mój ty najsłodsy, złoty,
To nie dla tobie, dla pańskiego syna,
Ale juz ledwie wytrwam od tęsknoty.
Dusa cię ino syćko przypomina,
Nijakiej nimam do jadła ochoty,
Ani do tańca. Chłopcyska się śmiejom,
A moje siwe ocy wciąz łzy lejom.

Kie na odwiecerz przed chałupom stanę,
Pojźrę, jak słonko za wirchy się kryje,
Wspomnę, jak my się pod tę samą ścianę
Kryli: to zal mię mało nie zabije,
A serce moje jakoby pijane
Tłuce się w piersiach. Tęca wodę pije
Z rzeki, ale tych łez wypić nie musi,
Co ocy twojej wypłacom Hanusi.

Jasiek tu chciał mnie brać, a mama z tatą
Straśnie go radzi widzom, ale ja nie.
Powiedziałak mu, ze się przódziej lato
Zimom, a zima przódziej latem stanie,
Niźli ja bedem jego. Więc się na to
Ozgniwał i rzekł, co on mię dostanie,
Chybaby w niebie miesioncek zaginon,
Abo Dunajec w górę się przewinon.

Miałeś tu do nas przyjechać na Gody,
Takek cię ino syćko wyglondała,
A tak mi było, jak rybce do wody,
Jazek się sama do się głośno śmiała.
Ale juz wsendy potajały lody
I śnig juz w turniak wyginon bez mała,
A tobie nimas jednako nikany,
Mój złociusieńki i umiłowany.

Aniś nie pisał do mnie dawno. Moze
Jaka cię chorość nasła, mój jedyny,
Abo co inse, od cego chroń Boze,
Nie zabacujze tak swojej dziéwcyny.
U nas som zdrowi w chałupie, niemoze
Ino Jagnieska Bartkowej Maryny.
Niech cię Bóg strzeze i Najświętsa Panna
Ludźmirska. Twoja tu ostaję — Anna».






Lubię, kiedy kobieta…



Lubię, kiedy kobieta omdlewa w objęciu,
Kiedy w lubieżnym zwisa przez ramię przegięciu,
Gdy jej oczy zachodzą mgłą, twarz cała blednie,
I wargi się wilgotne rozchylą bezwiednie.

Lubię, kiedy ją rozkosz i żądza oniemi,
Gdy wpija się w ramiona palcami drżącemi,
Gdy krótkim, urywanym oddycha oddechem,
I oddaje się cała z mdlejącym uśmiechem.

I lubię ten wstyd, co się kobiecie zabrania
Przyznać, że czuje rozkosz, że moc pożądania
Zwalcza ją, a sycenie żądzy oszalenia,
Gdy szuka ust, a lęka się słów i spojrzenia.

Lubię to — i tę chwilę lubię, gdy koło mnie
Wyczerpana, zmęczona leży nieprzytomnie,
A myśl moja już od niej wybiega skrzydlata
W nieskończone przestrzenie nieziemskiego świata.






Ludzie miotają się, dręczą, cierpią…



Ludzie miotają się, dręczą i cierpią,
Złorzeczą ziemi, przeklinają nieba,
Aż im się siły nareszcie wyczerpią
I do smutnego poznania przychodzą,
Że nie do zwycięstw nad losem się rodzą
I ze losowi poddać się potrzeba.






Mastodonty



Burza drzew! Pniów przepaście, ocean konarów,
Huragan życia, wulkan wzrostu i rozwoju,
Kaskady złotych liści, fontanny powoju,
Huk kwiatów pękających od słońca pożarów.

Cicho — wtem wielkie płazy dźwignęły z moczarów
Potworne łby, złociste od złotych much roju;
Jeleń, co z krysztalnego zbiegł napić się zdroju,
Stanął, nastawił uszy i pomknął przez parów.

Głuchy grzmot wybiegł z lasu dalekich zakątów,
Zadrżały drzewa, jako przed nadejściem tuczy —
Grzmot rośnie, cała ziemia dygota i huczy:

Błysnęło — to kły białe — — na kształt morskiej fali,
Co się wzburzona naprzód bez pamięci wali,
Wybiegło z głębi puszczy stado mastodontów.






Melodia mgieł nocnych
(Nad Czarnym Stawem Gąsienicowym)



Cicho, cicho, nie budźmy śpiącej wody w kotlinie,
Lekko z wiatrem pląsajmy po przestworów głębinie…
Okręcajmy się wstęgą naokoło księżyca,
Co nam ciała przezrocze tęczą blasków nasyca,
I wchłaniajmy potoków szmer, co toną w jeziorze,
I limb szumy powiewne i w smrekowym szept borze,
Pijmy kwiatów woń rzeźwą, co na zboczach gór kwitną,
Dźwięczne, barwne i wonne, w głąb wzlatujmy błękitną.
Cicho, cicho, nie budźmy śpiącej wody w kotlinie,
Lekko z wiatrem pląsajmy po przestworów głębinie…
Oto gwiazdę, co spada, lećmy chwycić w ramiona,
Lećmy, lećmy ją żegnać, zanim spadnie i skona,
Puchem z mlecza się bawmy i ćmy błoną przezroczą,
I sów pierzem puszystym, co w powietrzu krąg toczą,
Nietoperza ścigajmy, co po cichu tak leci,
Jak my same, i w nikłe oplatajmy go sieci,
Z szczytu na szczyt przerzućmy się jak mosty wiszące,
Gwiazd promienie przybiją do skał mostów tych końce,
A wiatr na nich na chwilę uciszony odpocznie,
Nim je zerwie i w pląsy znów pogoni nas skocznie…






Na Anioł Pański



Na Anioł Pański biją dzwony,
Niech będzie Maria pozdrowiona,
Niech będzie Chrystus pozdrowiony…
Na Anioł Pański biją dzwony,
W niebiosach kędyś głos ich kona…

W wieczornym mroku, we mgle szarej
Idzie przez łąki i moczary,
Po trzęsawiskach i rozłogach,
Po zapomnianych dawno drogach,
Zaduma polna, osmętnica…
Idzie po polach, smutek sieje,
Jako szron biały do księżyca…
Na wód topiele i rozchwieje,
Na omroczone śpiące gaje,
Cień, zasępienie od niej wieje,
Włóczą się za nią żal, tęsknica…
Hen, na cmentarzu ciemnym staje,
Na grób dziewczyny młodej siada,
W świat się od grobu patrzy blada…

Na Anioł Pański biją dzwony,
Niech będzie Maria pozdrowiona,
Niech będzie Chrystus pozdrowiony…
Na Anioł Pański biją dzwony,
W niebiosach kędyś głos ich kona…

Na wodę ciche cienie schodzą,
Tumany się po wydmach wodzą,
A rzeka szemrze, płynie w mrokach,
Płynie i płynie coraz dalej…
A coś w niej wzdycha, coś zawodzi,
Coś się w niej skarży, coś tak żali…
Płynie i płynie, aż gdzieś ginie,
Traci się w górach i w obłokach,
I już nie wraca nigdy fala,
Co taka smutna stąd odchodzi…
Przepada kędyś w mórz głębinie
I już nie wraca nigdy z dala…

Na Anioł Pański biją dzwony,
Niech będzie Maria pozdrowiona,
Niech będzie Chrystus pozdrowiony…
Na Anioł Pański biją dzwony,
W niebiosach kędyś głos ich kona…

Szare się dymy wolno wleką
Nad ciemne dachy, kryte słomą —-
Wleką się, snują gdzieś daleko,
Zawisną chwilę nieruchomo
I giną w pustym gdzieś przestworzu…
Może za rzeczną płynąc falą,
Polecą kędyś aż ku morzu…
A mrok się rozpościera dalą
I coraz szerzej idzie, szerzej,
I coraz cięższy, gęstszy leży,
Zatopił lasy, zalał góry,
Pochłonął ziemię do rubieży,
Na niebie oparł się ponury…

Na Anioł Pański biją dzwony,
Niech będzie Maria pozdrowiona,
Niech będzie Chrystus pozdrowiony…
Na Anioł Pański biją dzwony,
W niebiosach kędyś głos ich kona…

Idzie samotna dusza polem,
Idzie ze swoim złem i bolem,
Po zbożnym łanie i po lesie,
Wszędy zło swoje, swój ból niesie,
I swoją dolę klnie tułaczą,
I swoje losy klnie straszliwe,
Z ogromną skargą i rozpaczą
Przez zasępioną idzie niwę…
Idzie, jak widmo potępione,
Gwiżdże koło niej wiatr i tańczy —
W którą się kolwiek zwróci stronę,
Wszędzie gościniec jej wygnańczy — —
Nigdzie tu miejsca nie ma dla niej,
Nie ma spoczynku, ni przystani…
Idzie przez pola umęczona,
łamiąc nad głową swą ramiona…

Na Anioł Pański biją dzwony,
Niech będzie Maria pozdrowiona,
Niech będzie Chrystus pozdrowiony…






Narodziny Afrodyty



Złocisty-to był dzień. Błękitne zadumanie
Objęło cały świat. Na modrym oceanie
Słoneczny zasnął blask. Na ziemi i na niebie
Cisza zdawała się wsłuchiwać sama w siebie.
Omdlewał w okrąg świat od światła i gorąca,
Różany płonął kwiat, srebrniała lilia drżąca,
Nad cichą, modrą toń nieskończonego morza
Płynęła kwiatów woń, jak lutni dźwięk, w przestworza.

Wtem — jakby zwiewny rój motyli skrzydłem drżącem
Potrącił śpiący blask i śpiącą głąb pod słońcem:
Zadrgała senność sfer i kwiaty zaszeptały,
Niepokój jakiś świat ogarnął nagle cały,
Oczekiwanie — — cud jakiś się dziwny iści — —
Z błękitno-złotych wód, z zielono-złotych liści
Dźwięczący wybiegł szmer, lękliwy i radosny,
Zadrgała senność sfer, jak w narodziny wiosny.

I ze srebrzystych pian, co w słońcu nieruchomie
W tęczach świetlanych skier leżą na wód ogromie,
Wśród blasku, ciepła, mgieł złocistych, z wód kryształu,
Nagi niewieści kształt wynurza się pomału — —
Zdumienie zdjęło świat: przejrzyste milkną sfery,
Drżeć przestał róży kwiat, liliowe ścichły szmery,
Jakby zaklęta, woń stanęła skrysztalona
I w zadziwieniu w toń spojrzała nieb opona.

A ze srebrzystych pian Afrodis wyszła biała,
I naprzód słońcu swój promieny uśmiech słała,
Potem przez modrą głąb powoli szła ku ziemi,
Znacząc swej drogi ślad kroplami świetlistemi,
I boski uśmiech śle niebiosom, lądom, wodzie,
A świat dziwował się przecudnej jej urodzie,
Blask ją osuszać biegł, woń obcierała z rosy,
U nóg jej śnieżnych legł ocean modrowłosy.

A ona w słońcu swe suszyła ciało białe,
Zefiry pieszczą ją z zachwytu oszalałe,
ślizgają się od stóp po nogach jej do łona,
Całują piersi jej i szyję i ramiona,
Spijają perły pian z jej zagięć i, lubieżne,
W lotny okrążą tan jej uda smukłe, śnieżne,
Z wolna się suną wzdłuż jej pełnych biódr, a potem,
Ku ustom z wonią róż wzlatują nagłym wzlotem.

Muskają włosy jej złociste, miękkie, śliczne,
Złocisty szafir ócz owieją balsamiczne,
I omdlewając już do stóp jej kornie padną…
A ona rękę swą podniosła światowładną,
I naga stała tam, a dziwna jej potęga
Aż do Hadesu bram nieprzekroczonych sięga,
I zadrżał wszeświat w krąg, bo z morskich głębokości,
Sprawczyni wyszła mąk najsroższych dla ludzkości.






Narodziny wiosny



Gdy pierwszy nastał dzień wschodzącej wiosny młodej,
Najpierwszy zbudził się śpiący na dnie bóg wody,
I powstał z chłodnych leż i głową kędzierzawą
Uderzył w lód, co legł na rzece lśniącą ławą,
I rozpękł z hukiem lód i z prądem kry się suną,
A w słońcu suszył bóg swą głowę krętoruną. —
A gdy goręcej blask słoneczny padł na gaje,
Bogini wonnych ziół z pościeli miękkiej wstaje,
I rozpuściła włos, co aż do ziemi spływa,
I naga polem szła bogini złotogrzywa,
A kędy pola tknie jej włos, tam wnet się trawy
Zielona puści ruń i szczaw zielono-rdzawy. —
Owiana ciepłem zórz, wiosennych tchem powiewów,
Pieszczona wonią sfer, z różanych wyszła krzewów
I uśmiechnęła się do złocistego słońca,
Bogini, córa nieb, kwiatami władająca.
W złocisty szafir ócz objęła świat miłośnie,
A kędy spojrzy, kwiat prześliczny wnet wyrośnie
I wkoło lilii, róż, narcyzów kwitnie mnóstwo,
A wśród nich słońcu śle uśmiechy jasne bóstwo. —
I powstał lasów bóg, strząsł zwiędłe liście z głowy,
I z świeżych sobie wnet splótł liści wian dębowy,
I rozkołysał drzew gałęzie i konary,
I słuchał — płynął hymn, hymn uroczysty, stary,
I długo słuchał bóg w powadze i zadumie
Odwiecznych baśni w tym rozkołysanych szumie. —
Brodatych Faunów huf i śnieżne Nimfy, społem
Za ręce wziąwszy się, pląsają nadzy kołem,
Na łące, kędy blask od słońca złoty pada — —
Przy cudnej wiatru grze tam pląsa bóstw gromada,
świat pachnie, lśni się w krąg i jakaś moc miłosna
Lubieżnie pieści go… Rodząca wstała wiosna.






Niewierny



Przychodzą na mnie godziny zwątpienia,
Gdy tracę wiarę w Twoją dobroć, Panie,
W Twe miłosierdzie, w Twoje miłowanie,
W wolę zbawienia,
W nawet w Twoją istność i władanie.

Naówczas pragnę, abyś w błyskawicach
Na niebo wstąpił i w płomieniach cały,
Pan pełen mocy i Bóg pełen chwały,
Choćby w źrenicach
Twoich złowróżbne dla mnie skry gorzały:

Choćbyś mnie stracić miał karzącą ręką
Z powierzchni ziemi gdzieś w czarne bezdenie
Na beznadziejne wieczyste cierpienie;
Albowiem męką
Najokropniejszą z wszystkich jest wątpienie.

Gdy Ty mi konasz, dusza we mnie kona,
Noc się ogromna, wieczna rozpościera;
Myślom się otchłań i przepaść otwiera,
Nieprzenikniona — —
I dusza kona, i serce umiera.

Zjaw się, o! zjaw się na wysokim niebie
Na wozie wichrów, na ognia rydwanie,
Zjaw się, jak słońca blask na oceanie,
Daj ludziom Siebie!
Zjaw się na niebie, o Boże… O Panie!…






Nie wierzę w nic…



Nie wierzę w nic, nie pragnę niczego na świecie,
Wstręt mam do wszystkich czynów, drwię z wszelkich zapałów:
Posągi moich marzeń strącam z piedestałów
I zdruzgotane rzucam w niepamięci śmiecie…

A wprzód je depcę z żalu tak dzikim szaleństwem,
Jak rzeźbiarz, co chciał zakląć w marmur Afrodytę,
Widząc trud swój daremnym, marmury rozbite
Depce, plącząc krzyk bólu z śmiechem i przekleństwem.

I jedna mi już tylko wiara pozostała:
Że konieczność jest wszystkim, wola ludzka niczym —
I jedno mi już tylko zostało pragnienie

Nirwany, w której istność pogrąża się cała
W bezwładności, w omdleniu sennym, tajemniczym
I, nie czując, przechodzi z wolna w nieistnienie.






O sonecie



Lubię sonetu trudną, misterną budowę:
zda mi się, że mi kawał marmuru odkuto,
w którym swobodnie rzeźbić może moje dłuto
w rozmiarach wiecznie jednych kształty coraz nowe.

Lubię te dźwięki pełne, szerokie, brązowe,
brzmiące wiecznie tą samą melodyjną nutą.
a w nieskończoną różność motywów rozsnutą,
jak mgły na jednym niebie w przeróżną posnowę.

Lubię ten mały kościół, w którym jednak może
olbrzymi Bóg się zmieścić, jak w potężnym tumie;
lubię to górne, wąskie, naskalne wydroże,

skąd runie, kto stóp pewnie położyć nie umie;
lubię tę gwiazdę małą, co świeci jak zorze,
dźwięk dzwonu, co nie głuchnie w huraganów szumie.






Pamięć — to cmentarz…



Pamięć — to cmentarz: uczucia przeżyte
Człowiek w niej składa na wieczny spoczynek,
Na grobach sieje kwiat niezapominek,
Z napisem rytym kładzie na nich płytę
I krzyże wznosi wyciosane z drzewa,
Albo je w brązie lub złocie odlewa.

Kiedy się zalśni gwiazdami wybita
Kopuła niebios: myśl zwiedza mogiły,
Prostuje krzyże, co się pochyliły,
Napis na głazie wykowany czyta — —
Przy jednej chwilę zatrzyma się trunie,
Od drugiej szybko w dalszą drogę sunie.

Czasem bezwiedna ją zmusi potęga,
Iż płytę z grobu, choć z wstrętem, podważy:
Spojrzy na zwłoki z grozą w bladej twarzy,
Chce odejść — stopy jej z ziemią coś sprzęga,
W grób patrzeć musi, chociaż oczy kryje,
I drży, że trup w nim ohydny odżyje…

Niekiedy stawa smutna na kurhanie,
Gdzie kwiat błękitny najbujniej się ściele:
Podźwiga płytę żądnie, a nieśmiele — —
O nie!… Ten trup już nigdy nie powstanie!…
Próżno tęsknota do życia go woła
Płomieniem serca i płomieniem czoła…

Na grobie pięknej, niegdyś żywej chwili,
Ze złożonymi na piersiach rękoma,
Długo myśl, stojąc cicha, nieruchoma,
W smutnej zadumie skroń ku ziemi chyli,
I przez łzy patrzy na krzyż szczerozłoty,
Pełna dozgonnej, bezbrzeżnej tęsknoty…

Odrosną kwiatom zerwane kielichy;
Uwiędła trawa w czas chłodnej jesieni,
Znów się o złotej wiośnie zazieleni;
Słońce co rano ma świeże uśmiechy,
Choć się wieczorem za gór grzbiety schyla — —
Nie zmartwychwstaje zmarła szczęścia chwila.






Parodia życia



Żyjemy często, jako te smutne jelenie,
urodzone i w puszczy wyrosłe za młodu,
które — stworzone wielkie przebiegać przestrzenie —
zamknięto do zwierzyńca, w trzy morgi ogrodu.

Mogą w biegu korzystać z sił swoich zapasu,
mają drzewa i wodę w potoku do picia,
żyją całkiem jak w puszczy — na trzech morgach lasu — —
zabija je smutek tej parodyi życia.






Pieśń o Jaśku zbójniku
(Na tle pieśni ludowych na Podhalu)



Z orawskiego zamku chłopcy pozierają
Czy się popod Tatry buczki rozwijają?

Idzie bystra woda hań ku Kościelisku,
Chłopcy marnie giną w orawskiem zamczysku.

Czyjże to hań chłopiec stoi u futryny?
Dy to Jasiek z Polan, Józkowej Maryny.

Wartko siwa woda w Kościelisko płynie,
Ale on nie wróci ku swojej dziedzinie.

Mówiła mu matka: «Nie goń ty po drogach,
By ci nie zberczały łańcuszki na nogach.

Nie chodź po za buki na ludzkie barany,
Byś w ciemni na zamku nie gnił okowany.

Jedynaka ciebie Pan Bóg mi zostawił,
Patrz, byś matczynego serca nie zakrwawił».

Mówiła mu Hanka, zalała się łzami:
«Jasiu najmilejszy, nie chodź z zbójnikami.

Jak się za jastrzębiem cień po ziemi włóczy,
Tak za tobą wszędy lecą moje oczy.

Kiej mię ty odejdziesz, cóż mi haw zostanie ?
Będę, jak ta limba samiutka w polanie.

Warkocz mi rozplecie ino wiatr, co duje,
Ino woda z źródła lico pocałuje.

Zostań Jasiu doma, zostań poniewoli,
Bo mię od żałości młode serce boli».

Stoi Jaś przed niemi, wsparty na siekiérce,
Odpowiada matce i swojej freirce:

«Na coś mi matusiu dobrze jeść dawała?
Równo mi się widzi dolina czy skała.

Kie siekierą zatnę w sękate jawory,
Jak ta piana z wody, tak się kurzą wióry.

Widziałaś mię, matko, jakom wóz przeskoczył,
Co go Bartków Kuba na boisko toczył.

Kiedym se wywinął ciupagą na Kirze,
To się ludziom z okien porobiły dźwirze.

Psa, choćby jak leciał, za ogon dopadnę,
Ani mię przełazy nie ogłupią żadne.

Czyś mię to chowała na dziada w kościele?
Jak się postarzeję, legnę se w popiele.

Jako ten Janosik pójdę po dziedzinie,
A choćbym zaginął — imię nie zaginie.

Nie płacz Hanuś darmo, bo się serce żali;
Przyniosę ci zza gór pereł a korali.

Wrócę ja się do cię za czas, za niedługi,
A jakbym nie wrócił, ukocha cię drugi».

Poszedł Jasiek na zbój w górę dolinami:
Horni za nim chłopcy idą z ciupagami.

Stąpa Jasiek szumnie, wysoko się niesie,
że się mało znajdzie wyższe drzewo w lesie.

Idzie przez Orawę, aże ziemia jęczy:
Piórko mu się miga, zbroja na nim brzęczy.

Świeci mu się blacha z mosiężnym łańcuszkiem,
Kółeczkami zberczy ciupaga z obuszkiem.

Flintę ma przez plecy, pistolet za pasem,
Nóż w mosiądz oprawny, i tak idzie lasem.

Zaśpiewałeś bratom Janiczku sokole,
Jakby buk zaszumiał pomiędzy topole:

«Śmiało chłopcy, śmiało, jest hań żyd bogaty,
Będziemy mierzyli kotlikiem dukaty.

Choćby ta Orawców było sto tysięcy,
Ja się ich tak boję, jako wilk zajęcy.

Choćbyście zjechali husary z szablami,
To ja se wywinę ciupagą nad wami!»

Huknęli mu na to towarzysze chórem —
Szeroko, daleko leci echo borem:

«Od buczka do buczka, aże do jawora
Hań nasze pieniążki, hań nasza komora.

Zbójecki hetmanie ku dolinom z góry,
Jako się gradowe uniżają chmury»

Spadł Jaś z zbójnikami w orawską zagrodę,
Jak ten orzeł z wiatru na koźlątko młode.

Podpalił se miasto na wsze cztery rogi:
Nie chciał po ćmie macać między pola drogi.

Zobaczyli ogień husary czerwony,
Wiatr im konie niesie przez łąki, zagony.

Przyjechali duchem, w brzęczącym rynsztunku,
Dopadli zbójników jeszcze na rabunku.

Broni się Jaś ostro, ciupagą się broni:
Dwunastu husarów zwalił na ziem z koni.

Trzynasty go husar szablą dźgnął pod ziobro —
Nie pójdziesz ty więcej już na ludzkie dobro…

Bronią się zbójnicy, skaczą ponad dachy,
Migają im w ogniu, jako gwiazdy, blachy.

Husary ich skuli w żelazne okowy,
Wiedli ich przy koniach w dziedziniec zamkowy.

Tam ich rychtar zamknął w zamczysku Wysokiem,
Stamtąd pozierają zapłakanym okiem.

Ku Tatrom się potok przez łąki przelewa,
A Jaś patrzy za nim, zasmucony śpiewa:

«Po coś mię rodziła, matko moja miła?
Kie mię wieszać pójdą, będziesz się hańbiła.

Pierwej ten Dunajec zwyrtnie się do góry,
Niźli mię wypuszczą za te białe mury.

żałuj Panie Boże, com ja we frasunku:
ślubowałem na mszę dukata z rabunku.

Ej! Kieby to Bóg dał, cobym ja się wrócił,
Rychtarem bym orał, husarami młócił.

Bratowie, bratowie, kochami bratowie,
Będą nam rąbali głowiczld katowie.

żegnajmyż się teraz mili towarzysze,
Jutro nami wiater zimny zakołysze».

«Hej! góry, polany i zielone lasy,
żegnamy was dzisiaj na wieczyste czasy…»

Tak oni śpiewają na zamku w okowach,
A Hanusia w lesie zawodzi przy krowach:

«Strzegłaś matko Jasia, jako swej źrenicy:
Dziś-ci go powiodą, oj, ku szubienicy.

Chowałaś go matko, jak tego sokoła,
A dziś ci go rzucą do ciemnego doła.

We dnie miesiąc, gwiazdy będą się świeciły,
Kiedy ku mnie przyjdzie mój kochanek miły.

Prędzej gniazdko zlepi jaskółka na hali,
Niż się moje serce Janiczka odżali.

Kwitnie biała lilia, kwitnie majeranek,
Ale darmo więdnie mój zielony wianek.

Srebrzy się mi siano na stodole świeże,
łzamim je srebrzyła, sama na niem leżę.

Nie będę ja w ślubnej chodziła sukience,
Nie pierścionka mi trza, ale krzyżyk w ręce.

Nie ściel mi matusiu łóżeczka na dwoje:
Drewniana trumienka będzie łóżko moje.

Panienko najświętsza, czyś zaniewidziała,
Coś mi mego Jasia śmierci zabrać dała?…»

W stajni matka siwa koniom jeść zakłada
Siano za drabinę, i tak do nich gada:

«Sama wam jeść daję koniki cisawe,
Bo mi Jasia wzięli na zamek w Orawę.

Ani ja się moim synem nie ucieszę,
Ani on wam zgrzebłem grzywy nie rozczesze.

Koniki cisawe, czekać go daremnie,
Czekajcie, aż serce rozpęknie się we mnie.

Pole mi zarośnie, zmarnieje chudoba,
Dyć se Pan Bóg robi, co mu się spodoba».

Starodawny grajek poprzed karczmą siedzi;
Wybił-że on, wybił niemało niedźwiedzi.

Głowa mu zsiwiała, jako wierch od śniegu,.
śmierć go wnet zabierze, jak drwal jodłę z brzegu.

Brzęczy na gęślikach nutę staroświecką,
Wyskładał i śpiewa na nutę zbójecką:

sjanosik, Janosik w czarnej ziemi leży,
Byłże to chłop głośny, jako dzwon na wieży.

Szeroko, daleko dzwon na świat wybija :
Co Janosik kroczył, niosła się gloryja.

Urwałeś się dzwonie, nic-że już po tobie:
Skończył się Janosik, leży w czarnym grobie.

Dobrzy chłopcy byli, kanyż się podzieli?
Hej! Jeden po drugim marnie wyginęli.

Hej! Jęczały Tatry, jęczały wąwozy,
Kiej im zakładali na gardła powrozy.

Pogniły jawory i limbowe lasy,
Ka się nam podziały nasze dobre czasy?…»






Podczas burzy



Wciągam wicher, jak rumak, gdy na step wybieży,
Wicher od Tatr wiejący, bystry, ostry, świeży — —
Zda mi się, że potargam wszystkie ziemskie sidła,
że mi u ramion rosną długie orle skrzydła
I poniosą mnie w przestwór… Słońce się zachmurza,
śmignął z chmur wąż płomienny, zahuczała burza,
Wodospadem deszcz lunął. W tym olbrzymim szturmie
Wichru, deszczu, piorunów: duszy mej muzyka
Budzi się — głos w niej zagrzmiał, jak w wojennej surmie,
Melodia ją napełnia szalona i dzika,
A skrzydła orle, co mi u ramion wyrosły,
W niszczących potęg chaos duszę mą poniosły.






Pod wrażeniem



Kiedy na oczy srebrno-szafirowe
Spuści powieki i na wznak upadnie
I leży miękko, sennie i bezwładnie,
Lekko schylając ku ramieniu głowę —

A płomień gazu, co nad nami płonie,
Półnagą stroi ją w światła i cienie,
I ledwo znać jej białej piersi tchnienie
Widnej w przejrzystych koronek osłonie:

Wówczas ma w sobie taki urok boski
I takie dziwne piękności i czary,
że, zda się, jakiś malował ją stary,
Anioły w duszy noszący mistrz włoski.






Prometeusz



Ogniu ty, co tam w ziemi wnętrznościach, głęboko,
Wresz, huczysz i potrząsasz kamienną opoką:
Ty potęgo straszliwa, wstań! Rwij ziemi łono,
Z rozdartych jej wnętrzności ruń lawą czerwoną,
Tocz odmęty płomienne na skorupę ziemną,
I wszystko, wszystko, wszystko niech ginie wraz ze mną!
Oto do przykutego do tej twardej skały,
Tam z dołu, tam z daleka, płyną ludzkie jęki,
Ryczące, jak wezbranych oceanów wały!
Biada! Biada!… Gdzież nie ma nieszczęścia i męki?
Kędyż nie dostąpiło zło? Z jakiejże strony
Nie wydziera się w niebo głos bólu szalony?
Biada! Biada!… Otom ja, w gryzącym łańcuchu,
Ja, głodny i spragniony, bez woli, bez ruchu,
Z poszarpanym przez sępa bokiem i wątrobą,
Trawiony najstraszniejszą ze wszystkich chorobą:
Rozpaczą beznadziejną — — ja, co mym widokiem
Gwiazdy straszę na niebie świecące wysokiem,
Ja, nędzarz, od którego nawet huragany
Uciekają, na Kaukaz kiedy się zapędzą;
Ja, wszystkim okropnościom na pastwę wydany;
Ja, jak słońce światłością, otoczony nędzą:
Otom jest cierpień ludzkich wcielonym obrazem….
Biada! Biada!… O matko rodzicielko, ziemio,
Wzbudź te ognie, te żary, co w twym wnętrzu drzemią,
Niech runą — — i uczynią cię wodą i głazem!…
Jak tygrys, co ukryty w nadwodnej komyszy,
Czyhając na gazele, krwią i mordem dyszy:
Tak nieszczęście na ludzi czyha niestrudzenie
Wiecznie, wszędzie — — przemocne tak chce Przeznaczenie.
Dziś, gdy wiem, co jest cała, straszna niemoc woli,
Gdy każdy atom ciała i ducha mnie boli,
Od wieków na tej skale cierpiący samotnie,
Współczuję dziś z człowiekiem, o! lepiej stokrotnie,
Niżem współczuł, gdym ogień z nieba dlań wykradał —
I gdybym dziś wszechmocą Przeznaczenia władał,
Ze wszystkich szczęść najwyższe rzuciłbym ludzkości,
Nicestwiąc ją i grzebiąc na wieki w nicości!






Próżno w swej duszy…



Próżno w swej duszy przepastne otchłanie
Rzucasz źrenicę, jak ołów: nie spadnie
Głębiej, niż może, i zawsze coś na dnie
Niedojrzanego dla niej pozostanie.

Choćby poznała nawet rusztowanie,
Na którym cegła twych myśli się kładnie,
By wznieść gmach czynów życia; choć odgadnie
Nawet fundament, na którym gmach stanie:

To w tajemnicy pozostanie wiecznej
Szczyt wieży gmachu i kamień węgielny,
Bo, aby zbadać duszy swej głębinę,

Musiałbyś poznać skutek ostateczny,
I znać najpierwszą wszechistnień przyczynę,
A tych nie dojrzy nigdy wzrok śmiertelny.






Przebudzenie Jehowy



Jehowa się przebudził i spojrzał dokoła:
Wszystko było, jak wówczas, gdy zamknął powieki
Przed czasem, który tylko On sam zmierzyć zdoła.

Wszystko znalazł w porządku, co stworzył przed wieki:
Światy szły po wieczystej, wytkniętej im drodze,
Idąc wieków miliardy bez Jego opieki.

Rozprężył Swe ramiona i uczuł, że wodze
Ruchu wziąwszy, wstecz mógłby zwrócić światów kroki,
Jak swój bezwolny, cichy szyk zwracają wodze,

Lub jak wicher wstecz cofa płynące obłoki;
Uczuł, że mógłby drugie wzbudzić w próżni życie,
W nowe kształty przyoblec dawnych istnień zwłoki,

Albo wszystko bez śladu zniszczyć we wszechbycie,
Gdyby chciał!… Ale wszystko dobrem Mu się zdało,
I rad z Siebie, oczyma wodził po błękicie.

Wtem przy słońcu planetę spostrzegł ciemną, małą,
Dawno wygasłą. Wówczas z oczu złowróżące
Skry Mu poszły, że w ogniach całe niebo stało.

I rzekł do Swojej duszy: Oto złe roztrącę!…
I pchnął planetę — — jako kula kryształowa
O rozpalony metal, rozprysła o słońce.

Zasłoń ramieniem pierś Twą, nim zaśniesz, Jehowa,
Niech złom planety w serce się Twoje nie wwierci,
Bo każdy pył jej w sobie tyle jadu chowa,

że, nieśmiertelny, próżno z bólu zwałbyś śmierci!…






Achilles



W tej strasznej samotności mojej,
gdy przy mej duszy nikt nie stoi,
kiedy ostatnie ręką żywą
młodości zerwał czas ogniwo:
czyż dziw, że dusza moja marzy,
młodości chwile marzy mocne,
nadzieje swoje bezowocne,
i śni, czego jej los nie zdarzy…

Lecz w samotności posąg stawa
przed moim wzrokiem, pełnym mgławic:
olbrzymia dumna męża zjawa
odeszła skądś od greckich nawic —
to Myrmidonów król straszliwy,
z hełmu wiejący pąsem grzywy,
ale umarły jest — czy żywy.

Achilles — bóstwo lat szesnastu,
gość dawno, dawno niewidziany —
jakiemuż znowu grozi miastu
i jakież wrogów gna tumany?
Po co przychodzi w pustkę moją
i złotą grzmi nade mną zbroją?
Oh! jak daleka moja dola
od trojańskiego jego pola!…

Ah, wiem! Rozumiem! Nie spełniłem!
Nie dokonałem nic i żyłem!
Pełzałem w niskim życia lesie,
brodziłem w bagnach dni powszednich,
łykałem kurz, co życie niesie,
słuchałem bicia godzin średnich,
dałem się topić nędzy życia
i wszystkim jego podłym wstrętom;
wdychałem zbójczy odór gnicia,
deptać się dałem podłym piętom,
za nędzne prawo do żywota
z pogardą dany kubek błota
piłem — — pełzałem w nędzy lesie,
ażeś ty przyszedł, Achillesie!

I upominasz się o swoje!
Za późno! Patrz — już stary stoję!
Żyję — nie lękam się Parysa,
choć niemaczany-m w Styksie cały, —
a ta przez duszę moją krysa,
to znak, żem miał ją…

                        Jak wspaniały,
jak wielki, dumny, jaki mężny
ogromny mąż nade mną stoi —
blask z jego złotej bije zbroi,
wsparł się o jawór swój potężny —
on upomina się o swoje —
bierz! wszakżem tu! przed tobą stoję!…

Weź! Patrz! Ten szmat dziurawy cały,
jakiegoś kształtu te kawały,
z których nie złożysz nic; te zwoje
skręcone, zmięte, sczezłe, szare,
z których się formy nie domyślisz;
te ognie, zamienione w parę —
to my. To życie nasze, moje!

I cóż, posągu, nad czym myślisz?
Czegóż tu jeszcze stoisz, czekasz?
Czemuż z odejściem swoim zwlekasz?
Lekarzem jesteś?… O, zaiste!
Straszną byś musiał leczyć ranę!
Odejdź — ja dalej sam zostanę,
i moje sny posępne, mgliste

dalej się będą snuć przede mną,
jak mgieł w wąwozie korowody —
ty, królu Greków, zmarłeś młody
i tylko śmierć widziałeś ciemną.






Był czas



Był czas, żeśmy się rozumieli,
ten czas przeminął i nie wróci,
a dziś mnie z wami wszystko dzieli,
nic wy mnie dziś nie obchodzicie,
nic wasze nie obchodzi życie,
to jedno boli, żeście skuci.

Pieśń moja stała się dziś pieśnią
wyłącznie tylko moją własną;
nie dbam, czy gdzie się ucieleśnią
tak czy inaczej w czyjem młodem
sercu te słowa, które w wodę-m
rzucał — — niech płyną lub zagasną.

Jesteśmy obcy. Macie wróżów,
macie serc waszych wykładaczy,
macie dusz waszych czujnych stróżów,
kapłanów waszych świętych chramów,
dzierżących szale prawd i kłamów,
poetów dążeń i rozpaczy.

Jam od wszystkiego uciekł tego,
żyjcie, jak chcecie — — czym jesteście?
Macież liść drzewa zielonego,
macież woń kwiatu, szum potoku,
jesteścież jak wschód słońca oku,
jak modrzewiowych gęstw powieście?

Jesteścież jak legenda złota,
kuta we wnętrzu skał ogromnych?
Albo jak zbroja, co grzechota,
albo miecz, co przy boku chrzęści,
albo stalowej łoskot pięści,
pragnącej gwarów wiekopomnych?

Jam własnej tylko myśli mojej
poetą — — gdzie mnie wicher rzuci,
tam harfy mojej struny stroi,
szumi mnie tylko pieśń pojęta,
pieśń, której niczym świat nie pęta — —
to jedno boli, żeście skuci.






Capri



Zbiegłem do stóp skalistej wysepce — —
była cicha godzina poranna,
woda jasna, szafirowo-szklanna,
cicho dzwoni u brzegów i szepce.

Jeszcze, zda się, kołyszą się wianki
róż kwitnących w tej wodzie przezroczej,
które tutaj zrzuciły z warkoczy
przed wiekami cezarów kochanki.

Jeszcze, zda się, pierzchnąć nie zdołało
ich odbicie z kryształowej wody,
gdy się, chciwe swej własnej urody,
morzu piersią uśmiechały białą.

Jeszcze, zda się, w tej krainie czarów,
nad tą wodą szafirowo-szklanną,
w taką cichą godzinę poranną
słychać oddech kochanek cezarów.






Daleki świecie…



Daleki świecie wiecznie złocistego lata,
Kędy olbrzymie rzeki toczą święte wody,
Gdzie się w słońcu meczety błyszczą i pagody
I piramida szczytem pod błękit wylata;

Gdzie złotą od gwiazd nocą płynie łódź skrzydlata,
Zostawiając wśród brzegów milczące ogrody;
Ziemio, gdzie zadumane odwiecznie narody
Siedzą jak sfinks wpatrzone w tajemnicę świata;

Od dzieciństwa śnię ciebie i patrzę ku tobie!
Wędrując błędną myślą po szerokim globie
Ileż mil już przebiegłem po twoich przestrzeniach,
Kąpiąc się w blasku słońca, w gwiaździstych promieniach
I w twych bezdennych puszczach, gdzie człowiek przepada
Jak obłąkana gwiazda, z gwiazd odbita stada.






Dziwna chwila



Czas płynie… Nigdy więcej nie przyjdą ku sobie —
rozeszli się na zawsze, na zawsze rozstali,
żyją, jakby na innym każde żyło globie — —
czas płynie, czas, co z każdym dniem rozdziela dalej…

Stracona chwila złudy… Już jak grobu płyta
powoli mchem zarasta i pleśnią zakwita:
tak owa chwila w pomrok wspomnienia się chowa
i z wolna ginie z oczu, jak płyta grobowa.

Rozstali się… Czy patrzą jeszcze kiedy w stronę
swojej dawnej przeszłości? Czy oczy, zaćmione
mimowolnie mgłą żalu, zwracają ku sobie,
żyjąc, jakby na innym każde żyło globie?…

Obcy są sobie do dna…

                        Raz, w dalekich górach,
gdy się wieczór na ziemię w ciemnych zsuwał chmurach,
wieczór górski jesienny, posępny i słotny:
na Anioł Pański dzwon bił. Siedziałem samotny,
patrząc w okno. Tak pusto mi było, jakoby
same mnie otoczyły mogiły i groby,
a dusza moja, na kształt oślepłego ptaka,
co, bijąc skrzydłem próżno, nie chce sfrunąć z krzaka,
błąkała mi się w piersi, smutna i samotna
i ciemna, jako noc ta w mrocznych chmurach słotna.
Nagle począł dzwon dźwięczeć… W tej pustce, w tym mroku,
na nieskończone lasów i tęsknot otchłanie,
smutny, w przestrzeń płynący dzwon na Zwiastowanie,
jak u nas tam daleko, u gór moich stoku…
I zdało mi się wówczas, że z chmur, jak lilija,
wykwitnie twarz anielska, że się mgła rozwija
i że z mgły, na kształt srebrnej światłości księżyca,
srebrna, cicha i jasna zjawi się Dziewica…
Jam wówczas tylko wierzył… I wówczas, w tej zmroczy,
w owej dalekiej stronie, w obczyźnie dalekiej,
w tej samotności grobu, gdym wznosił powieki
i spojrzałem ku niebu — zawilgły mi oczy…
Wezbrało mi się serce… Byłbym ziemię całą
cisnął do mego serca — ono świat kochało,
to puste, głuche serce w ową dziwną chwilę
kochało świat do łez…

                        Byłem podniesiony
w nieziemskie i nieznane mi dotąd regiony
jakiejś wielkiej miłości, ukojeń wzajemnych,
zapomnień krzywd i żalów i uniesień ziemnych,
byłem, jakby na zmarłych ziemskich żądz mogile.
Czułem w wnętrzu mym, w piersi, duch, co się kołysze
ponad wszystkim, co ludzkie, z niczym się nie zspala,
jest jako mgła nad rzeką, pod którą grzmi fala,
a ona ma swą wieczną, niezmąconą ciszę…
I rzekły moje usta w ową dziwną chwilę
wielkie, święte i czyste: Ave Maria…

Rozstali się — i nigdy nie przyjdą ku sobie,
rozeszli się na zawsze, na zawsze rozstali,
żyją, jakby na innym każde żyło globie — —
czas płynie, czas, co z każdym dniem rozdziela dalej —
są sobie obcy do dna.

                        Lecz czyż nigdy ona
nie uczuła nad sercem, jakby wzdłuż jej łona
płynęła ciepła, duża spadła łza deszczowa?
i nigdy nie słyszała w wieczornej godzinie,
kiedy dusza się Bogu, jako kwiat rozwinie,
cichego słów szelestu: bądź zdrowa! bądź zdrowa!
bądź szczęśliwa na wieki! bądź błogosławiona!?…






Gwiazdy





I

Syriuszu! Gwiazdy! Przed wieków milionem,
gdy ziemia była wiosenną i młodą
i lśniła wiecznie kwitnącą pogodą
pod niebem, wiecznie w bezmiar rozzłoconem:

czy nie błądziły w uroczysku onem,
nad oceanów nieprzejrzaną wodą,
wówczas sny, cienie z aniołów urodą,
będące ciszą i światłem wcielonem?

Mówcie! Czy jasne te, pradawne cienie,
oceanową zadumane głuszą,
po wirze przemian, co się nieskończenie

rodzą ze siebie i okwitłe głuszą:
nie są w nas, własne straciwszy istnienie,
błękitem nieba zadumaną duszą?…



II

I oto pyłem w ten bezmiar rzuceni,
patrzymy w górę — wieczny symbol wzroku —
mijając szybko, jak fale w potoku,
który trwa wiecznie wśród jednych kamieni.

Każdy z nas, w ziemskiej zamknięty przestrzeni,
symbolem tylko jest w bezkresnym toku
ludzkiego życia; giniemy z widoku
bez śladu, na kształt bezistotnych cieni.

Wy tylko, gwiazdy, wy tylko zliczycie
te warstwy bytów, co przez lat otchłanie
trwały i nikły, aby nam dać życie —

i nas znów w wiecznej poznacie przemianie,
bo jeden tylko jest gorzki cel w bycie:
ażeby miał swe wiekuiste trwanie.



III

Syriuszu! Cudzie gwiazd! Gdy patrzę w ciebie,
w twój wieczny spokój, w tę ciszę nadbytu,
w niezmierną oddal twojego błękitu,
w twe wiekuiste istnienie na niebie:

dusza się moja smutna wraca w siebie,
i ból się rodzi z mojego zachwytu —
i dusza, pełna bolesnego zgrzytu,
opada z nieba i w prochu się grzebie.

Twe cudne światło, zimne jak blask stali,
niezmienne, jasne, głuche, świeci w górze
twarde, jak diament… Niech się świat zawali,

wasze, o gwiazdy, nie zadrgną podróże —
jesteśmy łódką na szalonej fali,
bo nie ma żadnej miłości w naturze.






Herakles



Przez stepy szedł Herakles, niósł maczugę z drzewa,
a w kędziorach mu bujnych wiatr świszczący śpiewa
i o bary szerokie bije, jak o skałę.
Słońce mu promieniało na piersi wspaniałe
i nogi by ze spiżu. Szedł młodzieńczej krasy
i chwały pełen, wielbion przez rzeki i lasy,
góry i morza sine, syn Zewsa straszliwy —
li mu nie dostawało na kark ze lwa grzywy.
Idąc w step, myślał w duszy: «Daj mi, Boże Panie,
jakie w tej pustce wielkiej ogromne spotkanie,
bo serce moje pragnie boju, walczyć żądam!
Jestem młody i mocny! Niech w oczy spoglądam
larwom ogniem zionącym, lub hufiec tytanów
na mej drodze, niebieski mój ojcze, zastanów!
Jestem młody i młodość podnosi krew moję!
Jestem mocny — jak burza na obłokach stoję,
chcę walczyć! Walka, boje są pracą młodości!
Płomienna lawa w mojej przetacza się kości,
i dnia jednego nie chcę mieć w pamięci, stary,
w którym nie pokonałem, w którym moje bary
nie zadrżały zwycięstwa dreszczem, kędy więcej
jest rozkoszy, niż w dreszczu na piersi dziewczęcej.
Na tom zrodzon, by walczyć. Gdzie oko me sięga,
potwór się za potworem przeciw mnie wylęga,
i wdzięczny-ć jestem, Zewsie, za owe wyrody,
bo gdybym nie miał walczyć, cóż bym robił, młody?
Młodość w walce strawiona, w lesie i w pustyni,
męża słupem brązowym i półbogiem czyni».
Gdy tak mówi, aliści z piaszczystej uboczy,
ogonem boki bijąc, lew olbrzymi kroczy,
cień potworny wlekący. Gdy ujrzał człowieka,
stanął, krwawą mu złością wraz oko zacieka,
zjeżył grzywę i z piersi zły pomruk wyrzuci,
jak grzmot z chmury, zajadłej oznajmienie chuci.
I zaśmiała się w szczęściu młoda pieśń herosa,
ruszył naprzód, odważnie natarł na kolosa,
maczugą łeb mu trzaska, a gdy lew pazury
i kły weń wbił, że grube krwi spłynęły sznury,
i gdy od lwiego trupa cały we krwi swojej
szedł znój spłukać i rany obmywać u zdroi
i w spiekłe walką usta czerpać z nich ochłody:
cieszył się, że lwa spotkał i z lwem walczył, młody.






Hymn to Nirvana
tłum. Jarek Zawadzki



Down from the depths of woe and pain to Thee I cry,
Nirvana!
Thy kingdom come on Earth and so in Heaven high,
Nirvana!
Snatch me now from evil's claws, for my arms are sore,
Nirvana!
And in the yoke that bleeds the neck let me walk no more,
Nirvana!
My eyes are splashed with human baseness' excrement,
Nirvana!
My foot is sliding in the people's mad intent,
Nirvana!
Abomination strangles me, disgust insane,
Nirvana!
My soul is wallowing in pain, convulsive pain,
Nirvana!
O come and may Thy hands upon my eyelids rest,
Nirvana!
May thy annihilating breath satiate my breast,
Nirvana!
My past and future life let me remember not,
Nirvana!
Detach my soul from all my memory and thought,
Nirvana!
And drive away from me the faces mean and foul,
Nirvana!
Destroy the altars and the man-made gods that prowl,
Nirvana!
Strong men's lives and weaklings' deaths: may these oppressions cease,
Nirvana!
And May the vacant stares of desperation vanish please,
Nirvana!
Let the depths of woe and pain upon my bosom die,
Nirvana!
Thy kingdom come on Earth and so in Heaven high,
Nirvana!




-----


Ironia



Na każdym miejscu i o każdej dobie
Byłam i będę przy tobie:
Każdą myśl twoją, każdą chęć twą truję,
Każdy twój poryw, każdy czyn twój psuję,
Jestem twą klątwą, twą klęską żywota
I nic cię nigdy nie wyrwie z mej ręki;
Niczym jest strata, ucisk i zgryzota
Wobec straszliwej mej męki.

Cokolwiek czujesz, czegokolwiek żądasz,
Wszędzie twarz moją oglądasz;
Miłość, braterstwo, poświęcenie, wiara,
Szlachetne męstwo i czysta ofiara:
Wszystko, co duszy zowie się wzniosłością,
Ja moim strasznym naznaczam ci piętnem,
I co ci miało zdawać się Pięknością,
Staje się brzydkiem i wstrętnem.

W własnej istocie twej od urodzenia
Źródło mojego istnienia.
Bez żadnej winy, ni za jaką karą,
Stałeś się moim łupem i ofiarą;
Niewinnie cierpisz, z Tajemniczej Woli,
Z Woli, co rządzi losami człowieka;
Wiesz, że cię z rąk mych śmierć kiedyś wyzwoli,
Lecz nie wiesz, co za nią czeka?

Tak nawet z twojej godziny śmiertelnej
Mój śmiech wyziera piekielny.
Jak zwierzę węża czarowane wzrokiem,
Nie możesz skryć się przed moim widokiem;
Na duszy twojej leżę ciężkim głazem,
Jak sztylet szpon mój w sercu ciebie boli:
Bezskrzydłym ptakiem i skrzydlatym płazem
Z mojej nazywasz się woli.

I sam dla siebie jesteś pośmiewiskiem,
Losów już będąc igrzyskiem.
Najsroższą męką, jaka cię nawiedza,
Jest twa świadomość, twoja samowiedza.
Znasz się, znasz los twój i wiesz, że bez winy
Cierpisz z przekleństwa swego Przeznaczenia —
Jestem przy tobie od pierwszej godziny
Twego ziemskiego istnienia.






Judasz
Tragedia w 4 aktach







TEMAT:

XXVI, 6. A gdy Jezus był w Bethanii, w domu Symona trędowatego,

7. Przystąpiła do niego niewiasta, mając alabastr olejku drogiego, i wylała na głowę Jego, gdy u stołu siedział.

14. Tedy odszedł jeden ze dwanaście, którego zwano Judaszem Iszkariotem, do przedniejszych kapłanów,

15. I rzekł im: Co mi chcecie dać, a ja Go wam wydam?

16. A od onąd szukał pogody, aby Go wydał.

Evang. sec. Mat.


OSOBY:
 * Judasz, lat około 40
 * Sella, lat 16, córka Judasza
 * Ada, lat 17, córka Judasza
 * Mawiael, lat 16, syn Judasza
 * Szalona — Nawrócona, lat 20
 * Jakób Zebedeuszów
 * Jan Zebedeuszów
 * Piotr
 * Andrzej
 * Mateusz
 * Symeon, znajomy Judasza
 * Ebal, lichwiarz
 * Lamech, sługa gminny
 * Nun i Kul, słudzy domowi
 * Sąsiedzi i sąsiadki Judasza
 * Przekupnie i przekupki
 * Młodzieńcy: Rzymianin, Egipcjanin, Assyryjczyk



FIGURY WIZYJNE:
 * Nieznany
 * Kaifasz
 * Annasz
 * Rada
 * Matka Judasza
 * Tłum dzieci, kobiet i mężczyzn





AKT PIERWSZY

/ Przed domem Judasza. Pod drzewem ławka, stół. Pod zachód słońca. Okolica pusta i posępna. Widok na jałowe wzgórza. /



SCENA I

/ Judasz, niezamożnie, ale i nieubogo ubrany. Płaszcz na ramionach. Czarne włosy i broda. Wyraz twarzy posępny, odstręczający. Symeon, dobrotliwy staruszek z kijem podróżnym. — Siedzą pod drzewem. /


JUDASZ

Dług mam zapłacić Ebalowi,
trzy srebrne — termin dziś już trzeci.


SYMEON

Nie masz?


JUDASZ

                        Skąd? Wszystko zjedzą dzieci
i —

/ macha ręką z niechętną rezygnacją. /


SYMEON

                        Cóż więc poczniesz?


JUDASZ

                        Że odmówi
czwartej odwłoki, z góry wiem.


SYMEON

Hm…


JUDASZ

                        Szkołę jeszcze mi gotowi
zamknąć, że długów nie wypłacam.
Na uczyciela nie wypada — —
zły pogłos…


SYMEON

                        Hm… No, a sąsiedzi?


JUDASZ

Z sąsiedztwem tylko wieczna zwada.
Jak zwykle… Com pożyczył, zwracam,
nie dziś, to jutro. I nie zjem,
a płacę, com gdzie winien komu.
Dziś darmo głowa mi się biedzi,
przyjdzie się gorzko najeść sromu,
a może nawet ruszyć z domu…


SYMEON

Zaś by cię wygnać z domu miał?!
Lichwiarz przeklęty!


JUDASZ

                        Żebym dał
choć co — lecz groszam nie dał dotąd…
Com za naukę dzieci wziął —

/ macha ręką z niechętną rezygnacją. /


SYMEON

Hm…


JUDASZ

/ wskazując na gardło /

                        Już mam tego potąd! potąd!
Niech Szatan!…


SYMEON

Nie trza, abyś klął!


JUDASZ

Więc co?! Mam może błogosławić?!
Już mnie tak nędza życie dławi,
że rad bym czartu je zastawić,
jeśli mnie od tej nędzy zbawi!


SYMEON

Biedny nie jesteś —


JUDASZ

                        Biedy nie ma — —
ja jedną łyżką, inni trzema.


SYMEON

Nie trza zazdrościć, bracie, komu.


JUDASZ

Lecz mnie strach sromu — strach mi sromu…
Już dość przez dzieci — jeszcze i to —
niespłatny dłużnik — zbędę szkoły —
a wtedy jeno zagiąć poły
i w żebry —


SYMEON

                        Hm…


JUDASZ

                        Niech grom zatrzaśnie!
Bodaj mnie żywcem w ziemię wryto,
niźli doczekać tego właśnie
na ludzki śmiech, urągowisko!
Po całym życia znoju, trudzie…


SYMEON

Zaś by tak mieli źli być ludzie?
Pomogą raczej —


JUDASZ

                        Starcze, drwisz,
czyli udajesz niedorostka
z cielęcem okiem, z gęsią szyją?!
Kiełźnij się tylko nogą z mostka,
pchną, byś miał wodę głowy wzwyż!
Ludzki świat to jest gnój, śmietnisko!
Ludzie pomogą — bo dobiją!


SYMEON

Gorzkie są słowa te —


JUDASZ

                        Prawdziwe.
Tak mówi, kto zna sprawy świata.


SYMEON

Słuchajże… widzisz… bo to lata,
tych zębów nie ma, tamte krzywe,
człek więcej żyje już nabiałem,
otóż więc chciałem, u Anera,
wiesz, krowę ma, syryjka szczera,
cisula, łaty tak — łaciata —

/ posuwa rękę niby wzdłuż grzbietu /

mleko, jak złoto — otóż chciałem
kupić, bo to wiesz, człowiek stary —


JUDASZ

/ niecierpliwie /

Aha; więc co? co?


SYMEON

                        Otóż chciałem
kupić — bo to mi nie do wiary
robi —


JUDASZ

/ j. w. /

                        Aha —


SYMEON

                        Za darmo nie da,
jakiś tam grosik uciułałem —


JUDASZ

/ j. w. /

Więc co?! Więc co?!


SYMEON

                        Poczkajże, bracie;
więc wziąłem z domu —


JUDASZ

/ kończąc niecierpliwie /

Pieniądze.


SYMEON

                        Tak.
A gdy ci, bracie, dzisiaj brak,
i kiedy cię przycisła bieda,
otóż — schowane mam w tej szmacie —

/ wydobywając z za pazuchy /

poczkajże — zaraz… gdyś w kłopocie,
weź —

/ wydobywa z zawinięcia pieniądze. /


JUDASZ

/ zdumiony /

                        Ty byś — tyle mi pożyczył?!


SYMEON

/ rozdzielając pieniądze /

Otóżem właśnie miedź odliczył —


JUDASZ

Trzy srebrne!… Tyle, ilem dłużen!


SYMEON

Tylko kiedy byś zwrócić mógł?


JUDASZ

O Symeonie! Niech ci Bóg
nagrodzi! Niech pomnoży w krocie!
Dzień twój niech będzie troski próżen!


SYMEON

/ zadowolony /

Lecz kiedyż mógłbyś?


JUDASZ

                        W dwa miesiące —
jak ziemię widzisz i to słońce,
co teraz za górami schodzi.


SYMEON

Pamiętaj, — bo to ludzie młodzi
często najmniej to pamiętają,
kiedy, co winni, oddać mają.


JUDASZ

/ niecierpliwie /

Niech Bóg nagrodzi po sto razy!
Idziesz już?


SYMEON

                        Pójdę dać zadatek.
Kwiatek nie krowa! A co płatek
to inny! No, bywaj mi zdrowy —
a gdzież to dzieci?

/ Judasz macha ręką z niechętną rezygnacją. /

                        Nie w posłuchu?


JUDASZ

Serce na piętach — a świat w brzuchu —
klątwa — na sercu mojem głazy —


SYMEON

Co —


JUDASZ

/ j. w. /

                        Czuję, widzę —


SYMEON

/ chcąc umknąć /

                        Ja już pójdę —


JUDASZ

Ręka dosięgnie mnie Jehowy —
grzeszyłem — wiem, że Mu nie ujdę —


SYMEON

/ kiwając głową przystaje /

Czwartegoś nie czcił przykazania —


JUDASZ

Ściga mnie krzywda matki, ojca —
ty wiesz —
    jam bił —
    dzisiaj ta dwójca
swej pomsty czeka i karania…


SYMEON

Jam ci to nieraz gadał, bracie….
Jak jastrząb krwi, tak życie chciwe
zemsty i w zemście nie leniwe…


JUDASZ

Już mści się…


SYMEON

                        Możeć lepiej by szło,
gdybyś zaś żonę pojął wtórą —
sam jeden siedzisz z dziećmi w chacie,
samemu w życiu jest ponuro.


JUDASZ

Samemu w życiu jest żałoba,
samemu w życiu jest tęsknica,
samemu oko świeci łzą
samemu więdną lica…


SYMEON

Pojmij —


JUDASZ

                        Nie mogę…


SYMEON

                        Przeczże?


JUDASZ

/ wskazując na piersi z rozpaczą /

                        Tu
jest żar, co pali…

/ po chwili /

                        O ramiona!
O duszo moja utęskniona!…
O miłowanie utracone!…
O tęskna nocy!… Tęskny dniu!…
O dolo moja nieszczęśliwa!…


SYMEON

Mówię ci, pojmij wtórą żonę —


JUDASZ

Jać mam.


SYMEON

/ zdumiony /

                        Gdzie?!


JUDASZ

                        Śmiercią się nazywa.


SYMEON

Tyś, bracie, spragnion miłowania —


JUDASZ

/ posępnie /

Jam godzien ukamionowania.


SYMEON

Wyrzutyć dręczą —


JUDASZ

/ po chwili głośno do siebie /

                        O miłości,
stracona, wiecznie pożądana!

/ po chwili /

Jam cię pogrzebał… Żal rwie kości!
Nie zmartwychwstaniesz…


SYMEON

                        zabierając się Chwalmy Pana
i poszukujmy szczęśliwości,
bo na to na świat jest posłana
i tego duch pożąda nasz.


JUDASZ

Lecz pojrzyj na mnie — na mą twarz!
Ona jest klątwą piętnowana!
Gdym w Jeruzalem w paschę był —
a byłem jeszcze młodym chłopcem —
gdziem się pokazał — zaraz szmer:
złodziej… Jakąem wściekłość krył —
a i ból jaki!… W oku obcem
myśl taką budzić — na pierwszy zer…
W końcum się chował, jak bity pies…
Złodziej… Wiesz, żem wsze uczciw był…
Złodziej!… tym szeptem w twarz mi pluto!…


SYMEON

Na złość ci jeno robił bies…


JUDASZ

/ nie zwracając uwagi /

Obliczem z ludzi mnie wyzuto —
napiętnowano — i kto? Bóg…

/ wstrząśnięty /

I słuchaj — miewam straszny sen —
straszny sen — czasem mi się zdaje,
że ile w świecie ścieżek, dróg,
chodników: zewsząd, przez wsze kraje,
pielgrzymi idą, idzie tłum
przez wieki, wieków wieki — hen —
wszyscy drży na całem ciele — zimny mnie zlewa pot —
wszyscy… urywanie
                        przeciwko mnie…
                        z rękoma
wyciągniętemi…
                        w górą — wzwyż
podniesionemi —

/ z wysiłkiem /

                        z klątwą…

/ po chwili /

                        Szum
okropny w uszach… w sercu młot —
zjawa okropna — półwidoma,
kryjoma pół — i jakiś krzyż —
krzyż jakiś we mgle — w górze — gdzieś
nad mną — jak orzeł —


SYMEON

/ dając pieniądze, przerażony /

                        Bracie — weź —
muszę już…

/ wychodzi szybko. /

/ Po wyjściu Symeona Judasz, który bezmyślnie bierze pieniądze, bezmyślnie je zawija w węzełek i zatyka za opasek, tak, że wiszą przewieszone i widoczne. Judasz stoi pod wrażeniem własnych słów chwilę. Lamech ukazuje się i schodzi ze wzgórza ku niemu. /



SCENA II

/ Judasz, Lamech. /


LAMECH

/ tęgi, z pałką w ręku, z dali /

Hej tam! Judasz!


JUDASZ

                        Co? Lamech?


LAMECH

                        Ja.
Zwierzchność gminna mnie przysyła.


JUDASZ

Czego chcesz?


LAMECH

                        Córka twa
Ada —


JUDASZ

/ poruszony /

                        Ada? Co?


LAMECH

                        Dała zgorszenie.


JUDASZ

Ada się czego dopuściła!?
Kłamiesz! Łżesz!!


LAMECH

/ spokojnie /

                        Judasz, nie mów, że nie,
skoro ci prawda nie jest znana —

/ urzędowo naśladując sędziów, ordynarnie, z powagą, sucho /

Ada w uczynku jest schwytana,
a że schwytana na uczynku,
już jej tem samem dowiedziono —
czy nie?
                        Gdy zatem jest schwytana
i skoro dowód jest uczynku
o co została oskarżona:
ma być przez wieś we worze gnana,
stawiona oczom wszech na rynku,
gdzie, że jest jeszcze bardzo młoda,
karą jej będzie zimna woda:
czterdzieści wiader i śmiech ludzi.


JUDASZ

/ gwałtownie /

O hańbo! Wstydzie! O boleści!
O podły płodzie ty niewieści!


LAMECH

Tak twoja córka się paskudzi;
twój syn Mawiael zaś u Sali
krawca skradł sukna postaw —


JUDASZ

                        Boże!!
Łżesz! Kłamiesz!


LAMECH

/ niewzruszenie /

                        który tam schowali
kupiwszy —


JUDASZ

                        Gorze mi!


LAMECH

                        w komorze,
i ma być za to karan chłostą,
pletni czterdzieści ze spocznięciem,
ile że jeszcze jest chłopięciem.


JUDASZ

To wszystko kłamstwa! Niecne słowa!
Łżą! Breszą! Skarze ich Jehowa!!


LAMECH

Zwierzchności gminy jest ma mowa,
a ty się nie drzyj ponad miarę,
bo wół nie gada ze starostą.
Bądź zdrów.


JUDASZ

                        Stój!


LAMECH

                        Czego?


JUDASZ

                        Nie pozwolę!
Ja jeden prawo karcić mam!
Ja ojciec!


LAMECH

/ obojętnie /

                        Dano taką karę,
bo twoje dzieci są zakałem,
wstydem i hańbą w mieście całem.


JUDASZ

Ty łotrze!!


LAMECH

/ j. w., poruszając pałę. /

                        Pilnuj się ty sam,
bo mówią: czyli winien w szkole
nauczać taki dzieci cudze,
co własne chował
znowu naśladując
                        na bezecne
i które niecny płodzą czyn.


JUDASZ

Lamech!!


LAMECH

/ kpiąc głupkowato /

                        Kłaniaj się twemu słudze —
i niech ci słońce w północ świeci.

/ Wychodzi. /



SCENA III

/ Judasz, Sella, Ada, Mawiael. /


JUDASZ

O słowa, słowa, słowa niecne!
O niecne, niecne, niecne dzieci!
O córka moja!… O mój syn!…

/ Mawiael w koźlej skórze wchodzi. Judasz rzuca się ku niemu. /

Coś ty uczynił?!


MAWIAEL


JUDASZ

                        U krawca!

/ Chwyta go za włosy. Sella, tęga, złowroga, wchodzi. /

U krawca!!


SELLA

/ zatrzymuje Judasza w miejscu. /

                        Ojciec — czy oprawca?!

/ Ada bezczelna, głupia, wchodzi. /


ADA

Tacie się śniło, że psy łowi,
o czem śnił, poznać dał synowi.


JUDASZ

/ tupiąc. /

Bezczelna! Z ojca hycla robisz?!


ADA

Cóż tata tak nogami drobisz?


JUDASZ

Ty suko!


ADA

/ niezmieszana /

                        Albo?


JUDASZ

                        Zasądzona!


ADA

Aha! To tata już wie o tem?
Owa! Nie z przodku, nie z ostatka.


JUDASZ

Bezecna!


ADA

/ obojętnie /

                        Wiem, że coś tam będzie,
głośno pomstują coś w urzędzie.
Bo ja to chciałam poza płotem,
a on, że szparę w ścianie zatka…
Już mnie nie złapią po raz drugi —


JUDASZ

Gdzieś była?


ADA

                        Albo? U Arona.


JUDASZ

Żmija jest każdy włos twój długi!
Jaszczurek gniazdo usta twoje!


ADA

Rób ojciec swoje, a ja swoje.


JUDASZ

Szmato plugawa!


ADA

                        Daj pieniądze —
czy ja to tak, jak inne chodzę?


JUDASZ

Dość masz! na ciebie!


ADA

/ głupio, bezmyślnie /

                        Ja chcę lepiej.


JUDASZ

Dość masz!


ADA

                        Za co się oporządzę?
Mam taką być, jak groch przy drodze?
Ja chcę być ładnie.


MAWIAEL

                        Daj pieniądze!
Nie będę kradał, gdy mieć będę!
Skąpiście jak czart!


SELLA

/ pogardliwie /

                        Nie jedz! Nie pij!


ADA

Może przy drodze prosić siędę?


JUDASZ

Czemu roboty nie szukacie?


MAWIAEL

/ unosząc nieszczególny płaszcz ojca /

A wasz płaszcz jaki? Wszak ją macie!


ADA

Jam młoda —


JUDASZ

                        Nie na cudze łoże!


ADA

/ bezczelnie /

Gdzież się we własnem z kim położę?

/ pokazując na dom /

                        Tu?


JUDASZ

/ porywa kamień z ziemi /

                        Ty!!


SELLA

/ uderza go w piersi dłonią. /

                        Biłbyś!? Co?!


JUDASZ

/ z widoczną obawą Selli /

                        Ty ochrono!
Ty opiekunko!… Ty byś ojca
własnego śćmiła krwią czerwoną —
zbójczyni —


SELLA

                        Któż tu chciał być zbójca?


JUDASZ

Dobrze, że matka już nie żyje!


SELLA

Zatem jej ojciec już nie bije.


JUDASZ

Milcz!


SELLA

/ zuchwale /


JUDASZ

/ odwracając głowę /

                        Gdy musiałem!


SELLA

Wściekłyś był!


JUDASZ

/ przyciszonym głosem /

                        Wężu!


SELLA

                        Dzieckiem małem
byłam, lecz pomnę… Wieczna zwada,
wieczny krzyk, hałas, wyklinanie!


JUDASZ

/ z rozpaczą /

Bom musiał!


SELLA

                        Charkot o sąsiada,
stryjów, znajomych, o Uzala
szewca, o kupca Chusa — z dala,
czy z bliska kto nastąpił jeno,
Izraelici, czy poganie,
to o każdego podejrzenie,
gwałt, wrzaski, klątwy — i rzemienie!
Pamiętam dobrze!


JUDASZ

                        Ty hyeno!
Przestań!


SELLA

                        Nieprawdę mówię może?

/ Tymczasem pojawili się sąsiedzi zwabieni hałasem. /


ADA

Więc gdzież mam to postawić łoże?

/ Mawiael parska śmiechem. /


JUDASZ

/ do Ady /

Ty nierządnico!

/ do Selli /

                        A co z matką,
Bóg niech —


SELLA

/ przerywając /

                        Bóg dał jej skórę gładką,
a twoja zazdrość — garbowaną.


JUDASZ

Kochałem ją!


SELLA

                        Zabiłeś!… Rano —
pomnisz?


JUDASZ

                        Nie żrej mnie!…


SELLA

                        Pomnisz? Rano?
Rzuciłeś z łoża rozespaną —
nie wstała więcej —
                        wyłeś potem —


JUDASZ

Zamilcz —


SELLA

/ lekceważąco /

                        I kto? Taki człeczyna —
z pierza, ni z mięsa — czyś to dał
sługi, pałace, wozy, konie?
Inna po uszy w zbytku tonie,
ty się dzień cały zlewasz potem
a nie masz w domu stągwi wina!
Cóżeś dał, żeś tak żądać śmiał?!
Cóż miała biedna kobiecina?!
A córkęś z lepszych, niż sam, miał!


JUDASZ

Jam —


SELLA

/ wpadając w słowo /

Pracowałeś

/ z rosnącą wzgardą /

                        jakeś umiał.
Żuk rył się w łajnie, orzeł szumiał.


JUDASZ

/ dotknięty /

A! Ty niegodna —


MAWIAEL

/ przerywając /

                        Mówię tacie —


JUDASZ

Ty masz wziąć chłostę!


MAWIAEL

                        Niech mnie prędzej
złapią! A ty mi daj pieniędzy,
inaczej będę kradł, co da się!
Choćby spod własnej twej pościeli.

/ Podsuwa się. /


JUDASZ

Psie!


MAWIAEL

                        Choćby to, co sam masz w pasie!

/ chwyta i wyrywa pieniądze. /


JUDASZ

A!

/ rzuca się ku niemu, Mawiael uderza go pieniędzmi w węzełku w czoło i ucieka; Judasz zatacza się w tył. /

                        A! A! A!


SĄSIADKA

/ drwiąc /

                        Gońże prędzej!

/ Ada, Sella wychodzą. /


JUDASZ

/ nieprzytomnie /

Wyście widzieli?


SĄSIADKA inna

                        My widzieli.


SĄSIAD

Jakto sąsiedzi, po sąsiedzku.


SĄSIADKA

/ pierwsza, wskazując guz, drwiąc /

Nie trzeba wody, to po dziecku…

/ Sąsiedzi odchodzą. /


JUDASZ

/ pada na stół i zasłania twarz rękami /

A! A! A!



SCENA IV

/ Judasz, Jakób Zebedeuszów. /

/ Jakób wchodzi w płaszczu, młody. /


JAKÓB

Pokój domowi temu.


JUDASZ

/ dźwigając głowę napółprzytomnie /

Pokój —
                        Kto zacz i czego chce?


JAKÓB

                        Spocznienia.


JUDASZ

Jest.


JAKÓB

                        Co jest z tobą?


JUDASZ

                        Nic.


JAKÓB

                        Z kamienia
nie poznasz śladu przeszłej nogi,
ale nie z lica człowieczego.


JUDASZ

Dobrześ rzekł; poznasz nóg stąpanie
po ludzkiem licu.


JAKÓB

                        Żal uspokój
i ciszę weź do serca twego.
W wierzącym mieszka spokój błogi.


JUDASZ

W wierzącym? Wierzę w złość i zbrodnię,
w grzechy i w grzechów pokaranie!…


JAKÓB

/ dotykając mu czoła /

Głowa ci gorze — niech ochłodnie.
Uderzyłć kto?


JUDASZ

                        Syn.


JAKÓB

                        A?!


JUDASZ

/ w rozdrażnieniu coraz większem /

                        Ja biłem —


JAKÓB

Gdy winien —


JUDASZ

                        Jam bił me rodzice —


JAKÓB

A!?


JUDASZ

                        Mnie z kolei —


JAKÓB

                        Nie mów!


JUDASZ

                        Drżysz?
W pokrzywyś wszedł, chciałeś w winnicę
W soczystem chciałeś, jesteś w zgniłem!
Myślałeś ogród, a to gnój!…


JAKÓB

Ukój się bracie, bracie mój!…


JUDASZ

Czyś ty rodzice swe katował
i sam od dzieci swych był bit,
że zwiesz mnie bratem?…


JAKÓB

/ kładzie mu rękę na ramieniu /

                        Bracie, cyt!
Dotykam ręką — dźwignę wzwyż —


JUDASZ

Jam dług miał spłacić — ukradł syn,
com na dług jeden zaś pożyczył
i com tu, o, za pasem schował —
w dwie strony teraz dwie mam win —

/ unosząc się /

w dwie strony teraz czynić rzecz!
Precz! Bom jest wściekły! Mówię: precz!

/ jakby w szale /

Precz! Bym cię pasem nie oćwiczyl!!
Precz!


JAKÓB

/ nie cofając się /

                        Bracie!


JUDASZ

                        Bratem jest mi Szatan!
Z nim jednym jestem jednej krwi!
Pozdrowion bądź, jeżeliś on!


JAKÓB

Bracie, Jehowa —


JUDASZ

                        Z ludzi drwi!
Na niebie siedzi utajony,
w ukryciu swój postawił tron,
aby tem snadniej patrzeć mógł —
a grzech żre ludzi, jak Lewiatan,
a śmiech jest Boga grom czerwony,
a żyje, kiedy żywych zmógł!
Szyderstwo jeno Jahwy duszą!
Na szyd swój stworzył człeczy ród!
Z Szatanem jest płomieniem zbratan!
Szatan — Jehowa! Jahwe — Szatan!
Za szyję jego ręce duszą!
Jak topór, żywo rąbie z nóg!
Dymy ofiarne — piekła smród!

/ pieni się. /


JAKÓB

Tyś opętany od Demona!


JUDASZ

On szczęsny, gdy kto w bólach kona!
Promienny, gdy w boleściach serca
człowiek się w krwawej glinie kurczy!
O ojce moi! O ma żona!
Wyrzutów, bólu straszny jad!
O Jahwe, Jahwe, o szyderca!
Człowieczy syn jest syn jaszczurczy!
Jam zbrodniarz — zbrodni pod nóż padł!…

/ słania się i opada w tył, plecami o drzewo się opierając. /


JAKÓB

Zmilcz!


JUDASZ

/ szalony, pokazuje na gardło /

Wszystkie lata ot, tu grzęzną —
cały mojego życia wiek!…
Pójdę — tam w lesie gałąź jest —
wynajdę gałąź tam uwięzną,
tęgą — zawisnę —

/ wyczerpany, dźwiga się, chce iść. /


JAKÓB

                        Brałeś chrzest?!


JUDASZ

/ jakby nie słysząc /

I raz w spoczynku obym legł!…


JAKÓB

Pytam się: brałeś chrzest od Jana?!


JUDASZ

/ osłabły wybuchem /

Była mi woda na grzbiet lana.
Wszyscy szli, tom też poszedł razem.
Prorok nauczał niedaleko.
Myślałem: może spłynie z rzeką
chwast zła i grzechu rodu mego,
lecz nie mknie z wodą, co jest głazem
i nie zostałem zbawion złego…
Lecz ktoś jest? Przecz mię pytasz? Jakie
prawo twe pytać? Nie znam cię!


JAKÓB

/ uroczyście /

I jam cię nie znał, ale znał
Ten, co stworzenie zna wszelakie —
gdy zechce: w owoc zmienia kał.


JUDASZ

/ uderzony mimo rozdrażnienia słowami Jakóba, z pewnem zdziwieniem, nieco frazesowo /

Mojżesz uczynił z laski węża —
aza się drugi Mojżesz zrodził?


JAKÓB

/ kończąc uprzednie /

I ten mnie właśnie w drogę słał.

/ z akcentem /

a snadź, abym po nic nie chodził.


JUDASZ

By w owoc zmienić kał?


JAKÓB

                        By serce
człowiecze znaleźć w poniewierce.


JUDASZ

/ wyczerpany, wpadając w dialektykę. /

Jesteś zbieraczem serc?


JAKÓB

                        On z góry,
kto słał mię, rzeszom mówił:
„I odpuść nam nasze winy
jako i my odpuszczamy
naszym winowajcom”.


JUDASZ

                        Który?


JAKÓB

Ten, który rzeszom mówił z góry:
„Błogosławieni, którzy płaczą; albowiem
będą pocieszeni. Błogosławieni
pokój czyniący, albowiem
nazwani będą synami Bożymi”.


JUDASZ

/ do siebie, wyczerpany /

O co za straszne ciężkie dni…
O co za straszny ciężki dzień…


JAKÓB

/ w przejęciu nauką /

Zaprawdę, zaprawdę, powiadam ci:
czyja się dusza pada, psowa,
czyja się dusza zsuwa w cień,
czyjej się duszy chwycił grzyb,
wziąwszy chleb w koszyk, nieco ryb,
do Galilei niechaj spieszy,
bo w Galilei wielkie dni
i wielka moc słyszącej rzeszy….


JUDASZ

/ nie rozumiejąc /

Nie tłomaczona mi twa mowa.


JAKÓB

Aby ci była tłomaczona,
zaodziej płaszcz twój na ramiona,
pójdź ze mną!


JUDASZ

                        Dokąd?


JAKÓB

                        Ruń zielona.
Niebieskie zioła i różane.
Od słońca wody wysrebrzane.
Od słońca obłok złotem jasny.
Kielichy kwiatów i pąkowie.
Wszędy chleb, wszędy napój własny.
Wszędy dom. Wszędy jest wezgłowie.


JUDASZ

Aza mi prawisz zaś o raju?


JAKÓB

Aza nie jesteś z cierpień kraju?


JUDASZ

Aza jest raj od Boga dany?


JAKÓB

Aza nie we krwi twoje rany?


JUDASZ

Aza lekarstwo obiecujesz?


JAKÓB

Aza swej studni sam nie trujesz?


JUDASZ

Azaś wysłannnik do mnie Boży?


JAKÓB

Aza się żywot twój nie sroży
przeciw cię?


JUDASZ

                        Mów: raj.


JAKÓB

                        Jest na ziemi.


JUDASZ

Gdzie?


JAKÓB

                        Pójdź.


JUDASZ

                        Jest cisza?


JAKÓB

                        Jest. Podziemi.


JUDASZ

Jest sen?


JAKÓB

                        Jest. Nieba.


JUDASZ

                        Jest wesele?


JAKÓB

                        Jest. Dzieci.


JUDASZ

                        Wróg jest?


JAKÓB

                        Jest. Przy ciele.


JUDASZ

Dusza?


JAKÓB

                        Błyszczenie.


JUDASZ

                        Jakoż z domu —


JAKÓB

Dom jest złoczyństwa i jest sromu.


JUDASZ

Domy odlecieć —


JAKÓB

                        Jak orłowie —


JUDASZ

Twarz odwracając —


JAKÓB

                        W niebo twarz!


JUDASZ

Kędy raj wróżbisz?


JAKÓB

                        Imię znasz?


JUDASZ

Imię?


JAKÓB

                        Który skarb zamknął w słowie,
który naucza ludu rzesze.


JUDASZ

Jan?


JAKÓB

                        Większy.


JUDASZ

                        Mów!


JAKÓB

                        Wokoło lud.
On, siedząc jasny, jako cud,
kędy nad wodą, gdzie przy strzesze,
na wzgórzu, w cieniu fig, w winnicy,
czasem w miasteczku gdzie w ulicy,
w rzeźwy poranek, w późny chłód
Królestwo Boże opowiada.


JUDASZ

Królestwo Boże?


JAKÓB

                        Słucha lud.
Słowo po słowie tak upada,
jak między wróblów ziarno prosa,
jak otrząs wiśni gdy się czyni,
jak spadła na pustyni —
i otwierają się niebiosa
gdzie Boga widzą oczy ludzi!…


JUDASZ

/ nieufnie, matowo /

A cóż ze snu takiego budzi?


JAKÓB

Błogość serdeczna, jako woda
kryniczna rano —


JUDASZ

                        Imię jego?


JAKÓB

Święte.


JUDASZ

                        Tyś co?


JAKÓB

Uczeń posłany —

/ słychać bębnienie /

Co to? tam bębnią?

/ Widać zbliżającą się Adę w worze, Lamecha i grupę ludzi. /

                        Orszak idzie —


JUDASZ

/ słoniąc oczy /

O hańbo! Bólu! O mój wstydzie!


JAKÓB

Dziewczynę wiodą — dziewka młoda —


JUDASZ

Ha!

/ chce biec ku Adzie — zatrzymuje się /

                        Pójdź!!


JAKÓB

                        Gdzie?


JUDASZ

                        Tam!
Do raju!

/ nagle rzucając się ku tłumowi /

                        Łotry! Ja nie dam!
Dziecko me! Łotry!

/ Lamech i inni odtrącają go /

/ rzuca się ponownie /

Psy! Pogany!!!

/ Lamech chwyta go z tyłu za ręce i przytrzymuje — tłum z wrzaskiem przechodzi — wchodzi Ebal. /



SCENA V

/ Judasz, Jakób, Lamech, Ebal. /


JUDASZ

/ do Lamecha /

Puść!!


LAMECH

/ spokojnie /

                        Stój, aniele pozłacany.


JUDASZ

Córka ma! Córka! Ja nie dam
hańbić!


EBAL

/ wsuwa się. Ryży. Przygarbiony /

                        Przepraszam.


JUDASZ

/ do niego /

                        Precz! Zabiję!


EBAL

/ poruzumiewa się oczami z Lamechem, uspokojony, tłomacząc Jakóbowi /

Przepraszam. Ja tu po trzy srebrne —


JUDASZ

Precz!


EBAL

                        Czemu? Ja zawołam straży!

/ do Jakóba. /

Winien —


JAKÓB

                        Wiem


EBAL

                        Grozić się tu waży!

/ podnosząc głos /

Niech naprzód odda co jest czyje!


JAKÓB

On odda.

/ do Lamecha /

                        Puść go.


LAMECH

                        Nie.


JUDASZ

/ do Ebala /

                        Weź dom!
I wszystkie sprzęty! I mój srom,
jeżeli ci się przyda na co!
Weź! Za trzy srebrne ci zapłacą!

/ do Lamecha /

Ty precz!

/ wyrwawszy się /

                        bo czaszkę ci rozbiję!

/ odtrącając Lamecha /

Pachołku podły!

/ Ebal przestraszony cofa się, Lamech odskakuje. /

                        O me córy!
O syn mój! Hańba!… piekieł dym!
Oczy wyżera — pierś zadusza —
wszystko dym. Kędy są niebiosa?
Kędy jest raj i ten co w nim?
Kędy jest głos mówiący z góry:

/ do Jakóba /

Odpuść nam winy, jako i my?
Kędy kał grzechu zrzuca dusza?
Kędy jest słowo, jako rosa?
Kędy jest wszystko nie jak dymy?

/ do Ebala /

Weź dom! Za srebrne wsadź do trzosa!

/ do Lamecha, który stoi nie wiedząc co zrobić /

Bądź zdrów!

/ chwyta Jakóba za rękę /

                        Ja idę z nim!

/ Wybiega, ciągnąc Jakóba. /




AKT DRUGI

/ Przed zachodem słońca pod miasteczkiem. Na lewo niewielka chata podleśna z oknem zamkniętem, za nią zarośla, dalej las. Pośrodku i na prawo plac podmiejski targowy wolny. W głębi za nim las. /



SCENA I

/ Uczniowie w liczbie jedenastu i Judasz. Wszyscy mają płaszcze. Na lewo sceny. Przed nimi mały ogienek z drewek. Jan śpi. /


PIOTR

Cudna noc była. Słońce wstanie
niedługo.


MATEUSZ

                        Nie wiem, czyli budzić Pana?


PIOTR

Nie. Niech śpi. Tak mi miłe jego spanie
jak kwiat woniący.


ANDRZEJ

                        Mnie się zawdy zdaje
gdy śpi, że wtedy duch Jego powstaje
i w niebo wraca. Uważcie, że z rana,
gdy się obudzi, w oczach Jego błyska
blask, co go ziemia w oczach nie zapala.


MATEUSZ

Jak gwiazda, co się o świcie oddala,
błękitnem światłem świeci w czystej studni.


PIOTR

/ do jednego z Uczniów, podrzucając mu drewka /

Suchutkie drewka… Dorzuć do ogniska…


JUDASZ

/ do Jakóba /

Niedługo się tu zaludni.


JAKÓB

/ z uśmiechem /

Już ci pachnie z targowiska?


JUDASZ

Praca mi się w rękach spala
jakby ogień buchał z ręki!
Zda mi się, że dźwignę górę,
takim silny!


JAKÓB

                        Bogu dzięki,
żeś odżył tu pośród nas.


JUDASZ

/ żywo /

Niech przeklętym będzie czas!…

/ na znak ręką Jakóba /

Przeinaczę mą naturę,
pośród świętych będę święty!…


JAKÓB

Porówna się ze zwierzęty,
co ryczą z gniewu w pustyni,
kto przeklina.


JUDASZ

                        Czart to czyni
w człowieku…

/ zamyśla się. /


JAKÓB

                        Co myślisz?


JUDASZ

                        At — —
myśl o domu…
Kręci się świat…


JAKÓB

Dom był przekleństwa i sromu.


JUDASZ

Z nienacka nadleci myśl…


JAKÓB

                        Precz
odegnaj.


JUDASZ

                        Gdybym mógł miecz
pochwycić i przeciąć węzły
co z dawnym żywotem wiążą…
Tak, jak gdyby nogi grzęzły
i ciało ku ziemi ciążą,
gdy dusza skrzydeł dostała…


JAKÓB

Potrzeba wyjść duszą z ciała,
jak Jan.


JUDASZ

                        Są takie godziny — —
są inne…
                        Kupię dziś grochu,
daktyli, czosnku po trochu,
kołaczy…
                        Są takie godziny…
Wczoraj, wiesz, posłał mię Pan —
spotkałem Helkiasza syny:
chcę mówić, co każe Pan —
urwał się głos…
                        Chwytam słowo,
zaczynam znowu — na nowo,
aby odpuszczali winy,
aby, niosąc wody dzban,
spragnionego napoili
wprzód, zanim by sami pili —
więzgnie słowo… rwie się wpół…
ginie w ustach…


JAKÓB

                        Ciążyć dom.
Życie dawne. Czas wyzwoli
i staniesz się jako łom
w Pańskiej ręce, abyś kuł
w opoczystem ludzkich dusz
Pańskiemu posłaniu gwoli.

/ Jan budzi się, siada na ziemi, gdzie spał. /


JUDASZ

I Jan się obudził już.
Pośród nas on jako róża
czerwona, lub żagiew ognia.
I wonie i płonie razem.


JAKÓB

Ducha jego Pan rozognia,
wichry myśli Pan rozchmurza,
zaświat mu staje obrazem…


JAN

/ ujmującej, zdolnej jednak grozy powierzchowności młodzieniec /

Świta…


PIOTR


JAN

                        Kędym był…
Czy to wy?… To Galileja
ta ziem?…


JAKÓB

                        Śniłeś bracie?


JAN

                        Śnił…
                        Oto
śniła mi się chmur zawieja,
skłębione morze chmur…
Widziałem: orzeł z głową złotą
przelatał — w poprzecz — chmur…
Jam stał na szczycie — pode mną, w dół,
otchłań — w mgłach ginął mur
skały, co biegła w dół…
Rozwarta przepaść… Jam czuł
martwy wiew z głębi — mrożący kość…
I czułem skrzydeł orła wiew…
Naprzeciw rozdarły się mgły —
blask żółty począł róść —
jawił się lew — —
pół-lew, pół-wąż,
z lica pół-wąż, pół-mąż…


PIOTR

/ kiwając głową /

Janowe sny…


JAN

Rzucił się w przepaść — w mgły —
szponami orła chwycił —
za pierś —
                        widziałem bój — —
orlą krwią jęzor sycił —
świat grzmiał… Krwi zdrój
lał się w przepaść… W noc…
Trwał bój…
                        Jam stał
bez ruchu, zda się w kloc
kamienny zmienion…
                        Orzeł padł…
Wraz z lwem…
                        Przepaść zagrzmiała…
W posadach drżał
świat…
Pode mną skała
zawisła.


PIOTR

                        Janowe sny…


JAN

Ocknąłem się… Pan jeszcze śpi?


PIOTR

Tak.


JUDASZ

                        Słuchałem drżący —


JAN

/ spojrzawszy nań mimo woli /

Z lica pół-mąż, pół-wąż…


ANDRZEJ

Dzień będzie dzisiaj gorący.


PIOTR

/ do Jana /

Sny nawiedzają cię wciąż —
trawią cię.


JAN

                        Głowa jest moja
jak wieża pośród chmur zwoja…


JUDASZ

/ do Jakóba /

Sen dziwny… Straszny…

/ z wymusem /

                        Ach! Jak
błogo tu — w lesie… Tam ptak
na drzewie świergoce nam…
Tam synogarlic para
leci — o tam…

/ przechodząc z wymusu w szczerość /

                        Szczęście tu mieszka,
wśród nas…
                        Gdy zbieram do mieszka
grosze, za które was żywię:
myślę: o jak to szczęśliwie!
człowiek się o nic nie stara,
żyje pół w raju żywotem
uniesion słowem Pańskiem
i Pańską obecnością:
tonie we świetle złotem,
w świetle niebiańskiem,
gorze światłością —
Zaiste — szczęście jest z nami!…


PIOTR

Oto przekupnie z warzywami,
dzienny gwar…

/ Od prawej strony na plac nadchodzą przekupnie obojej płci, z koszami w rękach i toczonymi na wózkach. Rozstawiają je. Napływa ludność kupująca. Tymczasem rozedniało zupełnie. /


JAKÓB

/ do Judasza /

                        Pójdź na zakup.


PIOTR

Wszystkiego, co trzeba, nakup,
nie wiem gdzie Pan nas zwróci.

/ wskazując /

                        Widzę tam pewnej dobroci
dynie.

/ Judasz bierze koszyki i zbliża się do przekupniów. Uczniowie powstają. /


PIOTR

Pan śpi. Jest czas.
Pójdźmy na chwilę w ten las —
pomodlić się.

/ Odchodzą. /



SCENA II

/ Targ ogólny. /


JUDASZ

/ do najbliższego przekupnia /

Dzień dobry!


PRZEKUPIEŃ

                        Dzień dobry ci.


JUDASZ

Masz świeże jarzyny?


PRZEKUPIEŃ

                        Pi!
Cóż myślisz, że mi zostały
od wczoraj?!

/ wskazując towar /

                        Mam ogród cały!


JUDASZ

Wiele za czosnek chcesz?


PRZEKUPIEŃ

                        Pięć groszy.


JUDASZ

                        Dwa.


PRZEKUPIEŃ

O wa!

/ do drugiego /

                        Dwa!

/ drugi kiwa głową. /


JUDASZ

No wiele?

/ przekupień macha lekceważąco ręką /

                        Trzy?
                        No?


PRZEKUPIEŃ

                        Powiedziałem.


JUDASZ

Pięć?! Za to nic?! Za tę wiązę!
Za pięć groszy fig gałązkę!


PRZEKUPIEŃ

To nie kup! Kto ci każe!


JUDASZ

Trzy!


PRZEKUPIEŃ

                        Nie!


JUDASZ

Cztery, dałem.


PRZEKUPIEŃ

Nie!


DZIEWCZYNA Z LUDU

                        Idą kuglarze!
                        O!

/ Nadchodzi kilku kuglarzy ludowych. Jeden gra na flecie. /


INNY Z LUDU

/ pokazując błazna /

                        Jak śmiesznie podryga ciałem!


JUDASZ

Cztery!


PRZEKUPIEŃ

                        Nie!


JUDASZ

                        Niech cię Szatani!


PRZEKUPIEŃ

Niech ciebie!


PRZEKUPKA

                        Cygani,
jeszcze klnie!


JUDASZ

                        Ja cyganię?! Ja?!


INNY PRZEKUPIEŃ

/ śmiejąc się /

Kręcisz, jak biczem po wodzie!
Dość na cię spojrzeć!


JUDASZ

/ gwałtownie /

                        Ty!! A!!

/ miarkując się /

Drzeć się nie chcę dać!


DZIEWCZYNA

Cicho! Cicho! Będą grać!


KTOŚ Z TŁUMU

Sztuki będą pokazywać!


JUDASZ

U tej marchwi śmierdzi nać!
Nie chcę!


PRZEKUPIEŃ

                        Bodajś w takim smrodzie
całe życie…



SCENA III

/ Ciż sami. Szalona, trzej młodzieńcy. Szalona młoda, piękna, ubrana strojnie i wykwintnie. Młodzieniec jeden Rzymianin, drugi Assyryjczyk, trzeci Egipcjanin. Bogato i wytwornie ubrani. /


PRZEKUPKA

/ do sąsiadki /

Patrz — idzie ta drań — wstyd! rano!


DRUGA

Idzie spać!


SZALONA

                        Świeże daktyle,
figi — a! jest i muzyka!
Dobrze, będą nam przygrywać!…


PRZEKUPKA

Wieleś miała w nocy?


SZALONA

/ śmiejąc się /

                        Pięciu!


PRZEKUPKA

                        Ja myślałam, że dziesięciu!


SZALONA

/ śmiejąc się /

I to się trafiało już —
Potrafię i drugie tyle — —


II PRZEKUPKA

/ do pierwszej /

Nie mów z nią! z tą…


SZALONA

Świeże róże, świeże figi — —
świeże słońce — świeży dzień!

/ Judasz spostrzega Szaloną — zapomina się /


PRZEKUPIEŃ

No! Bierzesz daktyle — nie?


SZALONA

Świeże róże! Świeży dzień!


PRZEKUPIEŃ

Zgłupiał!

/ ciągnie Judasza za rękaw, ten mimo woli wstrząsa ręką /

                        Będziesz kupował na migi?
Zgłupiał naraz…


JUDASZ

                        Nie szarp mnie.


PRZEKUPIEŃ

Bierzesz daktyl?


JUDASZ

/ nieprzytomnie /

                        Wiele?


PRZEKUPIEŃ

                        Groszy sześć.
Ośm dał — zgłupiał…

/ do sąsiada /

O czosnek się targował,
a przy daktylach darował —
zgłupiał…


SZALONA

                        Wieńce pleść!
Wiecie co? Będziem sprzedawać!
Więcej kwiatów, lilij, róż!
Kwiatów! Kwiatów! Kwiatów dawać!
Chcę utonąć w kwiatach cała,
jak kuropatwa wśród zbóż,
i świecić ciałem przez kwiaty,
w kwiatach świecić kwiatem ciała
jak gwiazda w morzu spłoniona,
jak dyjament przez szkarłaty,
jak przez kobiet sto tysięcy
błyszczy się Pani Szalona!
Kto chce wieńcy! wieńcy! wieńcy!


I PRZEKUPKA

Od Szatanów opętana —


II PRZEKUPKA

                        Suka!


III PRZEKUPKA

                        Gzi się! Jak się gzi!


I PRZEKUPIEŃ

/ chwytając pieniądz rzucony przez Szaloną /

Srebrniaka rzuciła mi —


SZALONA

                        Hollaho! Hallo! Hollaho!
Dajcie wina na śniadanie!
Daktyli, fig — będziem jeść!
Płynu z pomarańczy w dzbanie!
Kwiatów! Kwiatów! Wiele stanie!
Wiele stanie: kwiatów znieść!
Przez noc całą miłowanie!
Przez dzień cały róże pleść!


II PRZEKUPIEŃ

Suka…


III PRZEKUPIEŃ

                        Jak się gzi —


SZALONA

                        Hej tam!
Grać! A żywo!

/ dookoła rzucając kwiaty /

                        Róże dam!

/ śmiejąc się do Rzymianina /

Tym za darmo — a ty płać!…


I PRZEKUPKA

Ja jej pójdę w gębę dać!
Gorszy!


II PRZEKUPKA

                        Płaci jak królowa.


III PRZEKUPKA

Lekko zarabia i chowa…


I PRZEKUPKA

Zgnije kiedyś…


SZALONA

/ do jakiegoś przechodnia /

                        A ty chcesz?
Ah! Przeraził się, jak zwierz!
Hahahaha! Zląkł się!… Cóż?
Mnie przeląkłeś się, czy róż?
Każdy bierze —

/ rzuca kwiaty, wszyscy chwytają /

                        a ty co?!…
Ach! Popląsać chęć mnie bierze!


PRZEKUPKI

Siedm szatanów! Siedm szatanów!


SZALONA

Chce mi się szaleństwa, tanów!

/ okręca się /

Lalaho!
Lalaho! Lalaho! Z drogi!!
Assyryi i Syryi bogi!
Mithry, Isthary, Baale,
Izydy, Jowisze — z drogi!
Promienna, Bezcenna w szale!
Depce człowieka i bogi!
Krasa, kwiatami owiana!
Światło, kochanka Szatana!!…
Lalaho! Lalaho!!

/ chwyta przekupnia, okręca nim, rzuca /

                        Precz!

/ chwyta innego /

                        Precz!

/ wiruje sama sypiąc kwiaty z rozwianemi złotemi włosami. Spostrzega Judasza, który stoi osłupiały, zatrzymuje się. /

                        A!!

/ do młodzieńców /

Wilk, człowiek wąż, sowa, lew,
czy wszystko w człowieku wraz?!
Ktoś jest?

/ Judasz milczy /

                        Ktoś jest? Mów!

/ do otoczenia /

                        Niemowa?


I PRZEKUPIEŃ

Dobrze się o czosnek kłócił.


SZALONA

Jak cię zwą? Gdzie taki siew
wzrósł? Chyba nie pośród nas
w Galilei? Piekłoś rzucił,
czyli dążysz tam, jak sowa
widny i milczący człeku?


JUDASZ

/ drżąc od wrażenia /

Jestem z Keriothu, dzień
drogi od Hebron miasta…


SZALONA

Mów! Zali jest ziemi niewiasta
co na mnie rzuci swój cień?
Zali w Keriocie lub Hebronie
widziałeś taką biel łona
i zaliś widział na łonie,
że lilia z zazdrości kona?
Zaliś nad temi miastami
widział błękity w purpurze,
gdy oczy wzniosę ku górze
i niebo przyćmię oczami,
aby ze wstydu gorzało?
Zali widziałeś tam ciało
pełne tak cudnych tajemnic,
że groby Assyryi ciemnic
szepcą do siebie nieśmiało,
że one większych nie mają?
Zali widziałeś gdzie włosy
gęste, jak piaski pustynne,
wśród których na każdym włosie
jednego człowieka losy
jak łzy na rzęsach zwisają?
I usta takie niewinne
jak jad wężowy na rosie?
Widziałeś? Mów!


JUDASZ

                        Nie!


SZALONA

I cóż na mnie patrzysz tak?
Czym ja żmija, a tyś ptak?

/ do młodzieńców /

Patrzcie, co za dziwny stwór!
To potwór! To z piekieł czart!
Mów człowieku! coś ty wart?
Czemeś?


JUDASZ

                        Jestem…


SZALONA

Jesteś kto?
Satyr? Zali przybył z gór
i gajów laurowych Idy
z fletem lasów greckich bóg,
koźlej brody, koźlich nóg
wiodąc dziką rzeszę swą?

/ uderza go dłonią w pierś /

I tyś Satyr? Haha! Hola!
Dzika chwyta mnie swawola —
na Astarte! pierś Izydy!
biodro Wenus! Devów sto!
Gdyś ty Satyr, łowca ciał:
jam Nimfa! Bachantek szał!
Goń mnie! Ha!

/ chwyta Judasza za rękę jak szalona i ciągnie za sobą w las. /

                        Na Afrodytę!
Goń, aż pot się będzie lał!
Jam Nimfa! Ha!…

/ wybiega w las, ciągnąc za sobą Judasza. /

/ Zasłona spada. /

/ Zasłona się podnosi. /



SCENA IV

/ Plac pusty. Uczniowie oprócz Judasza. /


PIOTR

                        Już południe.
Gdzie Judasz? Ot jego kosz.
Kupił za niemały grosz.

/ do Andrzeja /

Bracie — czy gadałeś z Panem,
przyszedłszy wprzód?


ANDRZEJ

                        Są zakryte
myśli Pańskie. Nie rzekł nic,
choć mnie ujrzał; zszedł pod studnię,
obmył milcząc twarz i szyję
i ogarnął włosy z lic,
poczem powrócił do chaty
milczący.


PIOTR

                        Nie zgadną czyje
myśli, co ducha przenika
Bożego Syna.


JAN

                        Skrzydlaty
duch leci, jak gołębica
nad polami, z oczu znika
jak gołąb w obłoku.


PIOTR

                        Trudno
pojąć, co z Judą?… Bezludno
wszędy, targ dawno skończony —


JAN

Duch leci jak błyskawica
nad morzami… jako woda
w fałach rzeki.

/ Judasz ukazuje się z lasu. /

                        Judasz idzie!
Gdzieś był bracie?… Jak strudzony!…
Spotkałać jaka przygoda?


JUDASZ

/ do siebie /

O klątwa!… Hańbo!… O wstydzie!…


PIOTR

Kędyś bywał?


JUDASZ

                        Z tamtej strony
szukałem…


PIOTR

                        My zamodleni
szli, aż w lesie na polanie,
gdyśmy siedli, gorejące
uśpiło nas wszystkich słońce.
Pierwszy Andrzej wstał.


JUDASZ

                        Jam szukał,
zabiegłem het — głośnom hukał
po lesie —


JAKÓB

/ uchylając drzwi chaty /

                        Posiądźmy w sieni.
Słońce prażyć nie przestanie.

/ Uczniowie wchodzą do sieni. /



SCENA V

/ Judasz, Nieznany. /


JUDASZ

O klątwa!… O hańbo!… O wstydzie!…

/ Nieznany pojawia się nagle. Wysoki, owity w płaszcz czarny tkany w złote gwiazdy. Twarz mroczna. Na głowie wieniec czarnych róż. /


NIEZNANY

Zali tak?

/ Staje się nagle ciemno. /


JUDASZ

/ przerażony /

                        Ktoś jest?!


NIEZNANY

                        Przechodzień.


JUDASZ

Nie zbliżaj się!


NIEZNANY

                        Czemu?


JUDASZ

                        Zbrodzień!


NIEZNANY

A ty?


JUDASZ

                        Ty wiesz?!…


NIEZNANY

                        Co?


JUDASZ

                        Nic…


NIEZNANY

                        Czemu?
pytasz zatem?


JUDASZ

                        Widziałeś?


NIEZNANY

                        Co?


JUDASZ

Tak: co?…


NIEZNANY

                        Grzech?


JUDASZ

                        Grzech?


NIEZNANY

                        Ktoś ty?


JUDASZ

Jam Judasz, z Keriothu…


NIEZNANY

                        Poseł
Mistrza…


JUDASZ

                        Ty wiesz?…


NIEZNANY

                        Wrogi złemu —


JUDASZ

/ chce krzyczeć, lecz głos nie wychodzi mu z ust /

Ktoś jest?! Ktoś ty?! Ktoś ty!? Kto?!…
Ktoś jest?!


NIEZNANY

Krzyk nie zwabi cichy…
Płyniesz — ale łódź bez wioseł…


JUDASZ

Ha!…

/ chce uciekać ku chacie, lecz kroku zrobić nie może /

                        Jezu!…


NIEZNANY

                        Jeszcze się nie spełniło…


JUDASZ

/ zmiażdżony w duszy przemocą Nieznanego /

Co?…


NIEZNANY

                        Co się spełni…


JUDASZ

/ błagalnie /

                        Jam lichy,
nędzny robak — puść mię —


NIEZNANY

                        Nie!…

/ Rozjaśnia się. /


JUDASZ

/ woła głośno /

Klątwa na mnie!!

/ Obcy znika. /



SCENA VI

/ Judasz, Uczniowie wychodzą z chaty. /


PIOTR

Co się stało?


JUDASZ

To wy?!…

/ opanowując się /

                        Wilk!


PIOTR

/ zdumiony /

                        Wilk? Tu?


JUDASZ

                        Przelatał…


JAN

Lecz wołałeś: „klątwa na mię”?


JUDASZ

/ patrząc na Jana złowrogo /

Kląłem nań, na wilka…


JAN

/ do Jakóba. /

                        Kłamie.


PIOTR

Tu? Wilk? A to chodzi śmiało!
W pobliż ludzi — w biały dzień!…


ANDRZEJ

                        Spłatał
gdzie może sztuczkę jakową
i tu zbiegł ścigany psami —


JAN

/ do Jakóba /

Słyszałem wyraźnie słowo —
tu nie był zwierz —


JAKÓB

/ do Jana /

                        Więc kto?


ANDRZEJ

/ do Judasza /

                        Mami
czasem w oczach upał zbytni —


JUDASZ

/ chwyta kosz, siląc się na humor /

Hej! Tu czosnek! Tu chleb żytni!
Zielonego grochu strąki —
figi — kołacz z słodkiej mąki —

/ częstuje, siląc się panować nad sobą. /


ANDRZEJ

Panu się przerwać nie godzi?


JAN

Kto ducha kradnie, jest złodziej
gorszy, niż kto skarb ukradnie,
bo skarb przywrócić jest snadnie,
lecz duch skradziony nie wraca.


JUDASZ

Mówisz?


JAN

                        Mówię: próżna praca,
kto jest rozrzutnikiem ducha.


JUDASZ

Odrasta i trawa sucha.


JAN

Lecz nie wzrośnie wypalona.


JUDASZ

Gdyby była z nowa siana —


JAN

Z nowa byłaby wyrwana,
jeśli miejsce jest przeklęte.


JUDASZ

Święty czyni miejsce święte.


JAN

Święty przeklina, co czarta.


JUDASZ

Dusza w pokucie uparta.


JAN

Dusza grzesząca zgubiona.


PIOTR

Nie jest grzech bez przebaczenia.


JAN

Demona jest, co Demona!


PIOTR

Z ręki Boskiej piekło wstało.


JUDASZ

I grzech wstał z Boskiego tchnienia,
gdy wszystko z Boga powstało.


JAN

Piekło powstało z Szatana!


JUDASZ

Lecz Szatana stworzył Bóg!


JAN

/ w uniesieniu /

By go w otchłań strącić mógł!
Aby walka była Złego
z Dobrem i Dobra zwycięztwo!
Aby była moc i męstwo!
Aby był bój i Hosanna!
Aby był tryumf i chwała!
By ziemia w posadach drżała
i po piorunowej nocy
by wstała zorza poranna!


JUDASZ

/ z udaną i zarazem prawdziwą złą pokorą /

Mówisz, jak mówią prorocy —


JAN

/ mierząc go wzrokiem /

Mówisz, jak mówią wątpiący!


JAKÓB

/ do Jana /

Bracie!


JUDASZ

/ oburzony /

                        Jam w wierze gorący
jak wy! Wierzę w Boga! Więcej
nie wierzył nikt!!


PIOTR

/ surowo do Jana i Judasza /

                        Dość.


JAKÓB

                        Młodzieńcy
jakowiś…



SCENA VII

/ Ciż sami. Trzech młodzieńców z otoczenia Szalonej. — Judasz zakrywa twarz. /


MŁODZIENIEC I

                        Powiedzcie, proszę,
nie widzieliście kobiety?


PIOTR

Jakiej?


MŁODZIENIEC II

                        Szalonej.


MŁODZIENIEC I

                        Uciekła
w las —


PIOTR

                        Szalona?


MŁODZIENIEC III

                        Diable łoszę!


MŁODZIENIEC I

I człeka z sobą powlekła.

/ Judasz kryje twarz jeszcze lepiej. /


PIOTR

Młoda?



SCENA VIII

/ Ciż sami. Szalona wychodzi z lasu. Judasz spostrzegłszy ją powstaje szybko i cofa się za ścianę chaty. /


SZALONA

/ do młodzieńców /

Haha! Szukacie?
Otom jest! W godowej szacie!
Nimfa z satyrem po ślubie!
Otom jest! Skrzydła cherubie
obimały pierś włochatą —
szalony, szalony sen — —
Mithrze dwa pawie dam za to
białe i hen, z morskich den,
dwa sznury pereł bezcenne —


JAN

/ powstając /

Pójdź precz, nierządna! W Gehennę!!


SZALONA

/ zdumiona /

                        Ten kto?
Jak patrzy — źrenice
u niego: to błyskawice —
gorzą — jak oczy orła — ha!
myślisz, że ci się zlęknę?!
Ty orła masz oczy — jak piękne!!
Patrz w twarz!! Czy oko me drga?!
Czy drży przed tobą?! Potęgi!
Oto się mierzy świat z światem!
Grom z tęczą!
Tniesz mieczem twych źrenic? Ja kwiatem!
Tniesz czołem? Ja łonem! Na wstęgi
twych spojrzeń płomienie palące
ja rzucam mych blasków tysiące —
pochłonę!!…

/ postępuje naprzód /

                        Czy słyszysz, jak dźwięczą
spojrzenia ócz naszych krzyż w krzyż?!
Ustąpisz!!… Krok ku mnie się zbliż!
Ustąpisz!!…
Na pomoc, Szatanie!
Ja muszę pokonać! Szatanie!
Szatanie! Szatanie! Szatanie!

/ Uczniowie cofają się przerażeni. Młodzieńcy stoją bezradni. Jan ze skrzyżowanemi rękoma na piersiach patrzy płomieniami w oczy Szalonej. Uchyla się okno chaty i wysuwa się z niej biała ręka, skierowana ku Szalonej. /


SZALONA

/ ujrzawszy rękę cofa się i pada w tył z krzykiem. /

                        A!!…

/ Zasłona spada. /




AKT TRZECI

/ Ogród cienisty. W głębi dom namalowany na zasłonie, która się może podnieść. Kwiaty, drzewa. Pod grubym pniem ławka. Pora pod zachód słońca. /



SCENA I

/ Nun i Hul siedzą na trawie jedząc bób. /


NUN

/ starszy, lepiej odziany /

Jakoś nie widać tych gościów, co u nasz mają być dzisiaj.


HUL

/ młodszy, parobek ze wsi, mówi po chłopsku /

A któs to ma być?


NUN

A cóż cię to nasza pani nie objaśniła, kiedy cię pożyczała od pana Jorobaama na dzisiaj?


HUL

Nie.


NUN

He! Żebyś ty wiedział!… W czałej okolicy tylko u nasz takie goście bywają! Aż oczy bolą!


HUL

A któs to taki?


NUN

Pan Syn Boży i uczniowie jego.


HUL

/ rozdziawia gębę nie rozumiejąc /

Eee…


NUN

Ma się wiedzieć!


HUL

/ gapiowato /

Jakże on wyglądo? Wielgi?


NUN

Głupiś. Nie twoja głowa w tem. Nasze państwo ma wyszokie sztosonki. Panna mieszkała długie czaszy w Jerozolimie. Tam dopiero! Bywali tam panowie rzymscy, greccy, perszcy, aszyryjszcy, szyryjszcy, egipszcy — aż oczy bolały! To ci nieraz powiem brachu, moja pani, niby nasza pani, nieraz mnie tam poszyłała z lisztem — bo niby się turbowała bardzo o naszą pannę, ale to już przeszło — bo nasza panna — wiesz, niby tego ten, oho! — aż oczy bolały! To byli bogaci panowie! A nasza panna to ci z nimi po perszku, szyryjsku, po rzymsku — to ci tak trzepała, jak ja tu do ciebie mówię! Hoho! Nie w kij dmuchał! Edukaczja! Ale to się wszystko zmieniło. Panna teraz jak święta. O czemże to ja chciałem mówić? Ehe! Pytałeś mi się, czy Pan Syn Boży wielki? A ja ci powiedziałem, żeś głupi. Słuśniem ci powiedział.


HUL

Moze, ale bez co?


NUN

„Bez co?” „Bez co?” Mówi się: cemu? „Bez to”, żeś się pytał. Pan Syn Boży taki jest, jak ty i ja. Ani więksy, ani mniejszy. Ino, że patrzeć nań — aż oczy bolą!


HUL

Bbe — — cemu?


NUN

Uwidzisz.

/ zamyśla się /

Hm… Żeby to do nasz szam pan prekurator Pilatusz Poncziusz — albo szam pan arczykapłan Kaifas przyszedł — ciekawość, ktoby na pierwszem miejszczu siedział? Czy Pan Syn Boży, czy pan prekurator Pilatusz na ten przykład, albo na ten przykład pan arczykapłan, czy Pan Syn Boży?


HUL

Tak się pise: Syn Bozy?


NUN

Głupiś. Tak Go nazywa moje pańsztwo. Ale — hm — kto by na pierwszem miejszczu siedział? Zawsze to, choć osoba niezwyczajna, ale co prekurator, to prekurator, a jeszcze rzymski! Albo i arczykapłan… Musieliby się państwo dobrze namyśleć… A ty co myślis?


HUL

Co myślę? Niby względem tego, kto by na pierwsem miejscu za stołem siedział? Ja myślę, ze ten, co by se na niem pierwsy siad.


NUN

Głupiś. Ale kogo by posadzić trzeba? W tem rzecz.


HUL

W tem rzec? Niby Pana Syna Bożego, cy pana prekuratora, abo pana arcykapłana? He, cłeku, Pan Bóg daleko, a prekurator i arcykapłan blisko.


NUN

Mądrześ powiedział, dobrześ powiedział, słuśnieś wykalkulował. Pan Syn Boży jak Syn Boży, a co urząd to urząd i o honór stoi. Lada Rzymianin, abo i nasz Saduceus, jak się mu nie ustąpisz, to cię w pysk dziabnie, aż oczy bolą… Co urząd to urząd…

/ Słychać głos kobiecy wołający: Nun! Hul! /


NUN

Żara! Żara!

/ do Hula /

Chybaj! Aleśmy się też nagadali, aż oczy bolały…

/ Wychodzą. /



SCENA II

/ Judasz wchodzi powoli z lewej strony i siada na ławce, schylając głowę w zamyśleniu. W chwilę za nim pojawia się z tej samej strony Nieznany i staje obok Judasza z założonemi na piersiach rękami. Judasz spostrzegłszy go przeraża się. /


JUDASZ

Jesteś znów!?


NIEZNANY

                        Widzisz.


JUDASZ

Jak tu wszedłeś?


NIEZNANY

                        Bramą.


JUDASZ

Zawarta.


NIEZNANY

Nie — otwarta owszem oścież.


JUDASZ

/ oglądając się, rwąc myśl /

Zawarta! Widzę!…


NIEZNANY

                        Uczta będzie. Proścież.


JUDASZ

Kogo?


NIEZNANY

                        Kto prawo ma to samo
wejść, co ty.


JUDASZ

                        Prawo to samo?
Któż ma je?


NIEZNANY

                        Cień twój…


JUDASZ

/ głowa zwisa mu bezradnie /

                        Cień mój… Iście…
Co cię tu wiodło?


NIEZNANY

                        Smród.


JUDASZ

/ opanowując się siłą /

                        He — he! Straszysz…

/ wzdryga się strachem. /


NIEZNANY

                        Liście.


JUDASZ

Tak… liście…

/ znów siłą się opanowując /

                        He — he… straszysz…


NIEZNANY

„Gdziekolwiek było
ciało, tam się i orłowie zgromadzą”…


JUDASZ

/ posuwa się buntowniczo /

Nie jesteś władzą!
Nie jesteś siłą!…

/ z rozpaczą /

Ty jesteś niczem!…


NIEZNANY

                        Wszystkiem.


JUDASZ

Nie dla mnie!


NIEZNANY

                        Właśnie dla ciebie.


JUDASZ

/ broniąc się z rozpaczą /

Nie jestem twoim! Nie jestem listkiem!
Nie jesteś wichrem! Z drzewa nie urwiesz mnie!


NIEZNANY

Zawieszę ciebie mocno — na kształt wiech —


JUDASZ

/ kuląc się /

                        Gdzie?…


NIEZNANY

By cień twój był na niebie.


JUDASZ

Na niebie? Mój cień?


NIEZNANY

                        Wszerz!

/ Ściemnia się. /


JUDASZ

Jak tęcza?…


NIEZNANY

                        Jako cień.


JUDASZ

Ty wiesz?…


NIEZNANY

                        Ty wiesz.


JUDASZ

/ z rozpaczą słaniając się ku ziemi /

Nie!!


NIEZNANY

                        Popełnisz!


JUDASZ

/ buntowniczo /

Nie!!


NIEZNANY

                        Popełnisz —


JUDASZ

/ błagalnie /

                        Nie!!


NIEZNANY

                        Popełnisz grzech!…

/ znika. /

/ Rozjaśnia się. Judasz zatacza się bez sił z zamkniętemi pod grozą oczyma. /



SCENA III

/ Judasz. Nawrócona. /


NAWRÓCONA

/ w białej sukni, błękitnym płaszczu. Wchodząc od prawej strony spostrzega Judasza. /

Co to?


JUDASZ

/ otwiera oczy i upada na kolana przed Nawróconą /

                        A!!


NAWRÓCONA

                        Co czynisz?!


JUDASZ

                        Święta!


NAWRÓCONA

Świętym jest Pan. Przecz padłeś na kolana?
Słyszałam głos…


JUDASZ

/ z rozpaczną rezygnacją szepce /

                        Szatana…


NAWRÓCONA

/ z ufną pogodą /

Już nie ma wstępu…


JUDASZ

/ podnosząc się /

                        Posłuchaj mnie.

/ ujmuje Nawróconą za rękę, siada i lekko przymusza ją do usiąścia obok. /

Pamiętasz?…


NAWRÓCONA

                        Moment, gdym ocknęła się
z martwych?


JUDASZ

                        Nie. Serce pamięta —


NAWRÓCONA

Serce pamięta wzrok
co na mnie padł jak ton
Dawida harfy w żal ducha…


JUDASZ

                        On!…


NAWRÓCONA

/ z miłością nieziemską uwielbiającą /

On — winnicy sok,
który napełnia kielich próżny.


JUDASZ

On!…

/ nieśmiało /

Ty — nie dasz i jałmużny?


NAWRÓCONA

Ubogie miłować każe —


JUDASZ

On?


NAWRÓCONA

                        On.


JUDASZ

                        A kto ma uszy,
niech słyszy —


NAWRÓCONA

                        Mów


JUDASZ

                        O miłowaniu.


NAWRÓCONA

Pana naszego.


JUDASZ

/ do siebie /

                        O piekło!


NAWRÓCONA

Mów.


JUDASZ

                        O darze —


NAWRÓCONA

Słowo jak balsam wciekło
w głąb duszy —
w trwaniu…


JUDASZ

/ szukając sposobu /

                        Cierpiałem srodze…


NAWRÓCONA

Pocieszy.


JUDASZ

                        Życie się wlekło
jak gad.


NAWRÓCONA

/ z nieograniczoną ufnością /

                        Ulęże przy nodze.


JUDASZ

Nieszczęsny byłem —


NAWRÓCONA

/ z nieograniczoną wiarą /

                        Ukoi.


JUDASZ

/ szukając innego sposobu /

Jam grzech…


NAWRÓCONA

                        W Nim przebaczenie.


JUDASZ

/ szukając innego sposobu /

Żona zdradzała mnie… Dzieci złe…
Dom lichwiarz wziął… Wróg stoi
wokół…


NAWRÓCONA

                        W Nim przecie
żona i dzieci i dom i przyjaźń.


JUDASZ

/ szukając innego sposobu /

                        Posłuchaj mnie…

/ zastanawia się, wreszcie /

Patrz na mą twarz:
jam wstręt — jam — — obrzydzenie — —


NAWRÓCONA

Przed duchem niebo masz…


JUDASZ

/ szybko, namiętnie /

Cierpiałem… Nienawiść ojca,
ból matki, braci wstyd,
pospólstwa żart —
kryłem się, jak zabójca — pytałem sam: com wart?
echo mówiło: ciemności…


NAWRÓCONA

W ciemnościach Światło gości…


JUDASZ

I żyłem tak — i jeden dzień
nie był radosny — jeden świt —
ot:
robak deptany, śmieć za płot
rzucony — pleń,
który się czołga, a ptaki żrą —
i żyłem tak, dławiony krwią…
bom prawo miał!
I żyłem tak — —
a wszak
byłem człowiekiem, prawom miał
jak drudzy żyć!
Pośród róż!
Szczęście znać!
Szczęście ciał!
Szczęście dusz!
Prawom miał
jak drudzy żyć!
Jeść i pić
z szczęścia mis —
rozkosz pić,
kochanym być,
jak drudzy!… Prawom też miał!
I dzień mój zwisł
i spadł — —
uwiądł kwiat,
życia kwiat — —

/ gwałtownie /

bom był od urodzenia przeklęty!…
przeklęty!… przeklęty!…
Bo przeklął Bóg!…

/ Nawrócona chce mówić. Judasz nie dopuszcza jej do słowa, usuwa się do jej kolan i mówi szybko chwytając oddech /

I przyszedł dzień — i przyszedł czas:
jam szczęśliw był… jam szczęście czuł…
wśród cichych głusz… wśród błędnych dróg,
wśród ciemnych drzew, wśród wonnych ziół,
jam szczęśliw był… i wyrósł las
co szczęście krył…
I nadszedł czas
i był ten czas,
żem szczęśliw był…

/ powstaje, z potęgą /

I muszę być!!


NAWRÓCONA

/ spokojnie /

W Nim żyć.


JUDASZ

/ po chwili /

Nie — nie w Nim — nie — nie w Nim —

/ z rosnącą namiętnością /

Słowa — dym!

/ chwyta Nawróconą za rękę, jak nieprzytomny /

Jam krew — krwi chcę!
Wiem, w kim mi żyć — nie w Nim —
słowa — dym!
Pędzą dnie,
nie wrócą — pójdź!


NAWRÓCONA

/ odtrącając go /

                        Precz!


JUDASZ

                        Nie!
Jam krew — krwi chcę!
Pójdź!!


NAWRÓCONA

                        Precz!


JUDASZ

                        Nie!
Jam silny!… Przecz
odtrącasz? W rękuś drżała!…
Las widział nas — —
Pójdź!!


NAWRÓCONA

/ obejmując ramieniem drzewo /

                        Precz! Tyś jest zakała,
trąd —


JUDASZ

/ szarpiąc ją ochrypły z żądzy /

                        Pójdź!…


NAWRÓCONA

                        Opętańcze!
Precz!!


JUDASZ

/ nieprzytomny z uniesienia /

Sen w piersi niańczę — —
cienisty las — —

/ piorunująco /

Co ty?! nieszczędna za dukata!
Ty jesteś szmata!!

/ chce ją unieść w rękach, Nawrócona wydaje krzyk. Judasz pada po raz trzeci na kolana z widoczną nową błyskawicą myśli w głowie. /

                        Przebacz mi!…

/ po chwili, gdy Nawrócona dyszy nie mogąc przyjść do siebie. /

                        Ja wydam…


NAWRÓCONA

/ przerażona /

Coś rzekł?!


JUDASZ

                        Wydam Go…

/ Nawrócona chce się zerwać, biec, Judasz przytrzymuje ją, powstając. /

W twojem jest ręku Jego los.

/ Nawrócona jakoby zobaczyła otwartą przepaść u stóp. /

Pójdź…

                        Widzisz cios
nad Jego sercem?…
                        Widzisz kły
Saduceuszów?…
                        Pazurów sto.
w Jego pierś — Faryzeusze!… Patrz!…
Pójdź…
                        Bacz:
w twem ręku On…

/ do siebie /

                        Piekielny jad…

/ głośno /

Twa siostra, brat —
uczniowie, Matka Jego… lud…

/ do siebie /

Stanie się cud…

/ głośno /

I cały świat — —
On — pasterz trzód —

/ do siebie /

Omdlewa kwiat…

/ głośno /

W twem ręku Jego los —
wydam —
                        Patrz: rany —
cały we krwi skąpany,
ciało odpada od kości,
język schnie, kona głos,
a każdy, każdy włos
śliną oplwany,
błotem zbryzgany
krwawem —
                        po kamieniach
wloką Go głową — skronią bije —
słyszysz?! On wyje —
wyje w cierpieniach —
kona —
                        przez ciebie — —
wydam…
                        Jeden dzień! Dziś!…
Inaczej: kto sprawcą? Tyś!!


NAWRÓCONA

/ w najwyższem przejęciu błagalnie /

O słuchaj!… Tyś z Nim chodził razem,
w Jego owczarni jako pies —
drzwi Mu maiłeś wonnym ślazem
i miętą w chacie, kędy spał —
ty okna Mu stroiłeś w bez
i wiśni kwiat — tyś karmił Go —
tyś kochał Go — o Niego dbał —
ty byś Go wrogom wydać miał?
Ty — — wydać Go?!…


JUDASZ

Ja okna Mu stroiłem ślazem
i miętą w chacie, kędy spał — —
ja z Nim chodziłem, jak pies, razem,
karmiłem Go, o Niegom dbał — —

/ z ponurą odwagą /

jeśli On czaszka: jam jest głazem!
jeśli On głazem; jam jest grom!
Albo ty ze mną pójdziesz razem,
lub runie dom!


NAWRÓCONA

/ błagalnie /

O wysłuchaj!…


JUDASZ

                        Pójdź! W twem ręku Jego los —

/ namiętnie /

za ten twój włos —
za ten twój kark —
za białość bark —
za łona srom —


NAWRÓCONA

/ z rozpaczą /

Zabij mnie!…

/ rzuca mu się do nóg /

Ja u nóg twych — —
włosami — patrz —
Nie wydaj Go!!


JUDASZ

Daremny płacz — — W twojem jest ręku Jego los…


NAWRÓCONA

/ z rozpaczą /

Ha! Na stos
ofiarny — w płomień… w serce nóż…
Oto kara
za złota trzos,
za fale róż,
za wina żar — oto kara
za żądzy war,
rozkoszy głębokie fale —
oto się palę
jak suchy szczep w rozpaczy,
w bezdennej męce —
oto ofiara — jeśli poświęcę — —
On i ja —
grzech — i On —
o piekło!… piekło!… zgon!…


JUDASZ

Wola twa — —
pójdź — — przebaczy — —


NAWRÓCONA

/ nagle zrywając się z ziemi /

Ja wiem, czego On chce!
Nie!! Nie!!

/ do Judasza /

Słaby! Ty będziesz u Jego stóp
jak wiór!… Tyś grób!
Życie — On!!

/ wybiega na prawo. /


JUDASZ

/ z podniesionemi rękami /

Ha!!… O rozpaczy!!…



SCENA IV

/ Judasz i Jakób. /

/ Jakób Zebedeuszów wchodzi od lewej strony. /


JAKÓB

Szukamy cię,
wieczerzać zasiadł Pan —
co ci jest?


JUDASZ

                        Nic! krew do głowy —


JAKÓB

Weź zimnej wody dzban,
wypij —

/ wychodzą na prawo. /

/ Zasłona podnosi się. /

/ W głębi na podwyższeniu, wewnątrz domu widać ucztę. Za stołem siedzi Pan, Uczniowie, Judasz i inni, mężczyźni i kobiety. Od prawej strony wchodzi Nawrócona z alabastrowem naczyniem z wonnym olejkiem, uklęka u stóp Pana, namaszcza mu stopy i wyciera je włosami, poczem powstaje i rzuca naczynie opodal od siebie, tak, że pryska z dźwiękiem. /

/ Zasłona spada. /

/ Mrok. /



SCENA V


JUDASZ

O rozpaczy! rozpaczy! rozpaczy!


NIEZNANY

Przyzywasz mnie?


JUDASZ

Ha! To ty! Płód kainowy!
Prowadź mnie!


NIEZNANY

                        Dokąd?


JUDASZ

Tam!!…
                        O! O! O!…
O ja nieszczęsny! Ja przeklęty!
O miłujący tak!… O wzięty
na tortur krzyż!… Kamionowany!…
O miłujący!… O oplwany!…
O serce!… Serce!… Żywot mój!…
O boleść bez dna!…
                        Jego krew…
Stój!!
Co czynisz?!…
                        Jeden dzień!…
Jeden raz… Szczęścia siew — jedno ziarno — ziarenko małe — —
                        Niech piekło schłonie
mnie i ich!…
Jedno ziarenko na życie całe…
                        Wstąpić w sień — —
tam — o — na tronie
Szatan —
książę złych — — —
                        Ha! Niebo wszerz
przerznie mój cień
jak tęcza!…
Nas dwu — On — ja!!
Skujemy świat — —
                        obręczą — —
On słońcem — jam tęcza —
pioruny dźwięczą
i tysiąc lat
w jednem westchnieniu przedźwięcza…
Jam — wieczność…


NIEZNANY

Nie lękasz się mnie?


JUDASZ

                        Nie!
Jam wieczność…
                        A ona — Ewa — —
dwa drzewa —
tu i tam —
w Raju i tu…
Jakóbie! wiodłeś mnie w Raj —
wewiodłeś w Raj…
w kraj snu…
Po dwakroć gubi Ewa…

/ dotyka pnia nad ławką ręką /

dwa drzewa…
tu i tam…
Adam i On… wąż — i jam…
Jam wąż… ninie…
On zginie…

/ do Nieznanego /

                        Pójdź…

/ Wyciąga ku Nieznanemu dłoń, ujmuje go za rękę, wychodzą. /

/ Zasłona spada. /




AKT CZWARTY

/ Rano. Dom Judasza od innej strony. Duże drzewa. Od prawej strony mały pagórek. Omszone głazy półkręgiem po lewej stronie sceny. /

/ Judasz siedzi na głazie po środku sceny z głową zwisłą ku ziemi. /


GŁOS Z GÓRY

Judaszu! Judaszu!…


JUDASZ

/ Jak gromem ugodzony /

To On!…


GŁOS Z GÓRY

Judaszu! Judaszu!


JUDASZ

/ przychyla się, zakrywając głowę płaszczem. /

To On… Szuka mnie… Ha!…
Woła…

/ po chwili /

Cyt — cicho…
                        Ucichło…
                        A — —
ucichło…
Cisza…
                        Wieki brzmią!
ten głos…
                        Wołał mnie…
Jak ciche drzewa…
                        Złudzenie!
Nie wołał nikt…

/ uśmiecha się boleśnie /

                        Jam miał
przywidzenie…
Cicho… Trawa śpi — —
zielona trawa — — wonieje — — —
O, co za straszne dni…
Co za dzieje…
Trawa — — zielona — — czysta — —
cicha tak…
                        Glista
sunie się — o — —
Mrówka się spieszy —
niesie coś — — co?…
                        Z pieleszy
wyłazi pająk ziemny — co za brzuch
pękaty… Wszędy ruch,
życie…
                        Tak — trawa cicha — —
cicho wokół — nie wzdycha
nikt — — nie jęczy — — nie łka — —

/ w najwyższem przerażeniu /

                        A!!
Ta trawa cała krzyczy:

/ drżąc /

Judaszu!… Judaszu!…

/ po chwili głucho /

Stało się…
                        Któż sobie życzy
być żywcem chowany w grobie?
Są
którzy chcą —
chcieli — — —
                        W tej dobie

/ opiera się o pień /

oparty o drzewa pień
jest — — człowiek — — —

/ zakrywa gwałtownie twarz /

                        A!! Dzień Rady!!…
Ów dzień! Ów dzień! Ów dzień!…
Dzień Rady…

/ Bezradnie obwisa cały ze zwieszonemi rękoma w dół. /

Dzień rady…

/ po chwili /

Gdyby wrócił — — —
                        Znów — —

/ ze strasznem westchnieniem /

                        O!
Gdyby wrócił…

/ po chwili zimno /

                        Szatan chciał,
lub On… Włada…

/ po chwili z rozpaczą /

                        Kto gnał
w tę sieć? Jam człowiek…

/ po chwili /

Czemże jest człowiek
przeciw Boga? i przeciw Czarta? Nic…

/ dotyka końcem stopy /

Oto ten nędzny rydz
rosnący tu
pod krzem: roztoczy skrzydeł dwoje
i wzleci w strop, jak sokół niedosiężny,
gdy zechce On — lub Szatan… Któż jest mężny
przeciw nim?…

/ drży /

                        Ach!… Przecz się boję?
Jest las — — i nic…

/ wielkim głosem, zimno /

Jam chciał — mą wolą się stało,
chciałem zabić — i jest zabitem Ciało…

/ po chwili /

Te ulice… w Jeruzalem… tam…
idę — — sam — —
sam jeden — — z żelazem w duszy — —
ni jeden się nie ruszy
pod nogą głaz chodnika, ani zadrgnie
kamienny schód — —
                        idę, a nikt nie pragnie
zatrzymać — — Rady Dom — — wszedłem,
by wydać Go… Paść musiał…

/ po chwili /

                        Wszedłem:
przed Radę wiodą — — — przecz
nie wstrzymał nikt? Wstecz
nie pchnął?… Tak być musiało — —
chciałem zabić — — i jest zabitem Ciało…

/ po chwili /

O co za natłok krwi — — w głowie — — szum — —
czy chwyta sen gorączki?… Jakiś tłum — —
zjawa — — czy mór — — — orszak głów — —
widzę — — —

/ Ściemnia się. /



WIDZENIE

/ Wchodzi Annasz, Kaifasz, dziesięciu z Rady i urzędnik arcykapłanów. Zasiadają półkolem na głazach, arcykapłani w środku. Urzędnik staje obok Kaifasza z pergaminem w ręku. Judasz powstaje w hallucynacji, czyni kilka kroków i staje przed arcykapłanami. Cała ta scena trzymana być ma matowo. /

/ Rozjaśnia się, lecz niezupełnie. /


KAIFASZ

Ktoś jest?


JUDASZ

                        Judaszem mnie zwą
z Keriothu, dzień od Hebronu —


KAIFASZ

Czego chcesz?


JUDASZ

                        Zdrady.


KAIFASZ

Jego?


JUDASZ

                        Zgonu.


KAIFASZ

Mów!


JUDASZ

Przychodzę k'wam,
aby się stały ostateczne rzeczy…
Ja znam — —
Syn Człowieczy,
który jest Synem Bożym, będzie
wydan.
                        Jam jest narzędzie.
Jam uczeń Jego.


KAIFASZ

                        Jezusa z Nazarethu?


JUDASZ

                        Tak.


KAIFASZ

Ktoś jest, jak rak
wyciągający szczypce? A zuchwale.
Przed Radą jesteś!


JUDASZ

                        Większa jest zbrodnia ma, niż wy.


KAIFASZ

Wiesz: kto my?
W jakiej chwale?
Pokłon nam!


JUDASZ

Wam?
Ja Boga mam
                        w rękach…

/ rozstawia palce /

tu — — —
                        Cóż wy?
Jam jest, który wali zrąb
co stawił Bóg — —
                        ćmy
spadające na trup!…
Wy — popiół będzie z was,
choćbyście trwali świat — —
                        robactwa kłąb —
Syn Boga jest mój łup.
Przychodzę zabić ciało…
                        Czas
przyszedł…
                        Lat
tysiące… Chwałą
napełnion…

/ nagle /

                        On znał!
Potargał mnie i psom mnie dał!
On przeklął!…
On tknął
palcem czoło — przychodzę zabić ciało —
Bóg żywie — ciało zginie…


KAIFASZ

Zabijasz, co jest ziemi?


JUDASZ

Tyś powiedział.


KAIFASZ

Zemsta cię gna?


JUDASZ

                        On wiedział.
To życie — kał:
któż je dał
                        ulepił ręcy swemi
w glinie?…
I przyszedł czas… i przyszedł dzień…
zaświtał blask… zajaśniał dzień…
com czuł…

/ zakrywa twarz /

/ odsłaniając twarz /

                        Arcykapłani
i wy, przytomni!
Jeden był Słońca Wschód!…
Com czuł — — gdy w lasu cień
podobna łani — — —
u Boga się upomni
krew…


TRZYNASTU

Biada!…


JUDASZ

Dwa cienie przewalą świat — —
orzeł i lew — —
Abel tu padł — —
wstał Kain — —
                        Krew
znowu rzucona…

/ po chwili /

                        Ruń zielona.
Niebieskie zioła i różane.
Od słońca wody wysrebrzane.
Od słońca obłok złotem jasny.
Kielichy kwiatów i pąkowie.
Wszędy chleb, wszędy napój własny.
Wszędy dom. Wszędy jest wezgłowie…
Słowo po słowie tak upada,
jak między wróblów ziarno prosa,
jak otrząs wiśni gdy się czyni,
jak manna spadła na pustyni —
i otwierają się niebiosa
gdzie Boga widzą oczy ludzi…
A cóż ze snu takiego budzi?…

/ po chwili /

Ile jest w świecie ścieżek, dróg,
chodników, zewsząd przez wsze kraje
pielgrzymi idą, idzie tłum,
przez wieki, wieków wieki…
                        Wszyscy przeciwko mnie
z rękoma
wyciągniętemi…
                        wstaje
krzyż nad mną — — jak orzeł…

/ krzyczy przeraźliwie /

                        Bóg
na krzyżu!…

/ pada na twarz, po chwili powstając /

                        Jam
przyszedł wydać. Wiadoma
mnie rzecz. Nie we dnie,
w noc…
                        On przed wiekami
wiedział… w niebie… Dajcie mi straż. Powiodę!


ANNASZ

Jakąć nagrodę
dać?


JUDASZ

                        Nagrodę?
Starcze! Tyś proch przede mną! Cóż od ciebie?


ANNASZ

Dajcie srebrników mu trzydzieści!


JUDASZ

/ wyciągając rękę /

Dajcie! Aby był większy stos!
Na hańbę?

/ chwyta włos na głowie /

Starcze, widzisz włos?
Jeszcze ten jeden włos — — —
na nim się mieści
nagroda za mękę Boską…

/ Ściemnia się. Rada zapada się w cień. Judasz stoi chwilę nieruchomy, potem woła głośno. /

O niezwładana trosko,
od której włos nie siwieje,
ale odpryska od głowy!…


EBAL

/ uchylając okno domu Judasza. /

Co to jest? Co się dzieje?
Kto krzyczy?


JUDASZ

                        Ebal!


EBAL

                        No, nowy
gospodarz —

/ poznając Judasza /

To ty? A po co?


JUDASZ

Ukradł!


EBAL

                        A tyś oddał dług?


JUDASZ

Gdzie dzieci?!


EBAL

/ drwiąco, wysuwając równocześnie koniec kija /

                        Poszły pod stóg.

/ Judasz jakby się chciał rzucić ku Ebalowi, gdy ukazują się Sella, Ada i Mawiael z tobołkami na plecach. Nie widzą Judasza. /


ADA

Dokądże pójdziem?


SELLA

                        Przed siebie,
po prośbie.


MAWIAEL

                        Przez ojca tego!
Niech go czart żywcem pogrzebie!


JUDASZ

/ nie posuwając się /

Dzieci!

/ Dzieci Judasza zatrzymują się. Chwila milczenia. /


MAWIAEL

                        Ojciec?!


ADA

                        Wygnali nas!


SELLA

                        Ty?!


EBAL

Precz! Pachołki domu strzegą!
Kijami was odegrzmocą!


JUDASZ

Dzieci!

/ Ani Judasz, ani dzieci nie robią ku sobie kroku. /


MAWIAEL

                        Odszedłeś!


SELLA

                        Zapłacić
przychodzisz dług?


EBAL

                        Są i psy!


MAWIAEL

Musieliśmy dom utracić
przez ciebie!


JUDASZ

                        A tyś uderzył
ojca w czoło! Gdzie trzy srebrniki?!


SELLA

Przyszedłeś się kłócić z nami?

/ Ukazują się sąsiedzi wychodzący do rannej pracy koło domu. /


SĄSIAD I

Patrz! Judasz! Kto by uwierzył?!


SĄSIAD II

Już kłótnia!


SĄSIADKA I

                        Dziada z dziadami!


SĄSIADKA II

Patrzcie, jaki Judasz dziki —
jakiś inny, niźli był —


SELLA

Przez ciebie cierpimy nędzę!


JUDASZ

Przez was czartu dałem duszę!


SELLA

Czartaś, boś rodzice bił!


JUDASZ

A ty?!


SĄSIADKA I

                        Żrą się, jak te jędze!


SĄSIADKA II

Ledwie się spotkali.


SĄSIAD I

                        Ale!


JUDASZ

Przez was piekło się otwarło!
Przez was się w męczarni duszę!


SELLA

Przez ciebie iść nędzy w gardło!
Przez ciebie się wstydem spalę!


ADA

/ głupowato powtarza /

Przez ciebie!


JUDASZ

                        Przez was!


MAWIAEL

                        Przez ciebie!


SĄSIAD I

Patrz, jako się dziady kłócą.




SĄSIADKA I

Patrzeć, rychło li się rzucą
z pięściami na się?


SĄSIADKA II

                        Zgorszenie!
Ojciec z dziećmi! Drzeć się tak
poprzed ludzi!


SĄSIAD I

                        Miast o chlebie
myśleć teraz, kiedy brak —


SĄSIADKA II

A żeby tak za kamienie
nie czekając —


SĄSIADKA I

                        Przegnać licho!
Niech nie gorszy!


SELLA I MAWIAEL

                        Gdzieś był?! Gdzie?


EBAL

/ ukazuje się z okna. /

Nie będziecie wy raz cicho?!
Psy spuszczę!

/ Wchodzą Jan i Jakób Zebedeuszowi. /


JUDASZ

/ z rozpaczą załamując ręce /

Znaleźli mnie!

/ Jakby chciał uciec, jednak zostaje w miejscu. /


JAKÓB

Patrz, bracie, idąc przed siebie,
zaszliśmy przed zdrajcy dom —

/ spostrzega Judasza /

Tu on?!


GŁOS Z GÓRY

                        Judaszu! Judaszu!

/ Daleki grzmot. /


GŁOSY POMIESZANE

                        Grom!
Zagrzmiało!
                        Czyście słyszeli?
W grzmieniu głos!
                        Mnie się wydało,
ktoś wołał!


JAN

/ podniesionym głosem /

                        Ucho słyszało!
Żar błysnął z pośród topieli!


JAKÓB

/ do Judasza /

Bracie!


JUDASZ

/ zwieszając głowę, złowrogo /

Jam nie twój brat…


JAKÓB

                        Coś uczynił?!…

/ Wszyscy skupiają się. /

Zaprzedałeś krew niewinną!

/ Rozdziera szatę. /


SĄSIEDZI

Biada!


JAKÓB

Wziąłeś trzydzieści srebrników!


JUDASZ

Zwróciłem…


SĄSIEDZI

On zaprzedał krew niewinną!…


JAKÓB

Wstałeś, jako Kain nowy!
Wąż cię swą śliną oślinił,
który w Raju wzbudził grzech!


SĄSIEDZI

Co on takiego uczynił?


JAKÓB

Zaprzedał niewinną krew!


SĄSIEDZI

Biada!…

/ Grzmot. /


JAN

                        Ludzie! Chylcie głowy!
Żebrzcie, by od waszych strzech
odstąpił gniew Pański, ściany
domów waszych nie pokruszył!
Bo się wzruszył Pański gniew!
Bo rozewrą się niebiosy
i ujrzycie bok krwią zlany
i ujrzycie krwawe włosy,
i ujrzycie z włosów krew!
Żebrzcie, bo się Bóg poruszył

/ wskazuje Judasza /

przeciw temu!! Bóg się jawi!
Drżyjcie! Bo wał wstaje w morzach,
piętrzą się głębie żywiołu,
góra się na górę stawi,
aby zagrzmiały pospołu:
oto, który przedał krew!!!


JUDASZ

/ dygocąc /

Jam zwrócił…


SĄSIEDZI

/ nie rozumiejąc, ze zgrozą /

                        On przedał krew…


JAN

/ do Judasza /

Przecz przed Szatanaś położył
Ciało Boga?!


JUDASZ

                        On mnie stworzył…


SĄSIEDZI

Co uczynił? Jak uczynił?


JAN

Niemy kamień będzie winił!
Nieme drzewa będą sędzie!
Niema trawa krzyczeć będzie:
przeklęty!!


JAKÓB

                        On za trzydzieści
srebrników zaprzedał Boga!


SĄSIEDZI

Biada!…


JAKÓB

Z nim ciemność i trwoga!

/ Jan i Jakób wychodzą. /


JUDASZ

/ z rozpaczą /

                        Zwróciłem…


ADA

/ głupowato /

                        Toś wziął
i zwrócił, a Ebal w domu?


MAWIAEL

A w domu się Ebal mieści,
a on zwrócił?! oddał komu?!


ADA

/ głupowato /

A wiatr taki zimny dął
przez noc całą tam pod stogiem…


SĄSIEDZI

/ połowa /

Biada!… On frymarczył Bogiem!…


SĄSIEDZI

/ druga połowa /

Zgroza!… Za kamienie brać!…


SĄSIADKA I

/ wskazując za Janem i Jakóbem /

Może Aniołowie byli?


SELLA

A tyś wziął i oddał komu?!
Gdy my tak —

/ zaciska pięście i zbliża się ku Judaszowi. Mawiael i Ada za nią. /

                        Ha, psie parszywy!
Gdy my tu —


JUDASZ

/ nie cofając się, głucho /

                        Będziecie bili?


SĄSIEDZI

Dosyć! Dosyć! Raz mu dać!
Bił swą żonę! Bił swą mać!
Boga za srebrniki zdał!
Jeszcze ściągnie Boży gniew
na domy nasze i niwy!
Aniołowie go przeklęli!
Kamionować!!

/ Straszliwe grzmoty z przerażającym błyskiem. Powicher skręca i obala drzewa. /


GŁOSY

                        Biada!… Byśmy nie zginęli!…
Pioruny!… Ulewa drzew!…

/ Sąsiedzi uciekają do domów. Dzieci Judasza za nimi. Judasz pozostaje nieruchomy. Powicher przelata i ucisza się. /


NIEZNANY

/ pojawiając się. /

Żyjesz —


JUDASZ

/ głucho /

                        Żyję —


NIEZNANY

                        Czemu? Wiesz?


JUDASZ

/ j. w. /

Bym na niebie wisiał wszerz
jak tęcza —


NIEZNANY

Byś dokończył —


JUDASZ

/ j. w. /

                        Com rozpoczął —


NIEZNANY

Przed stworzeniem —


JUDASZ

                        Widział Bóg —


NIEZNANY

W żywocieś się matki począł —


JUDASZ

/ z bolesną rezygnacją /

Abym w ziemi spocząć mógł…

/ po chwili /

O matko…


NIEZNANY

                        Daremny jęk —


JUDASZ

O matko!…


NIEZNANY

                        Pustynia krzyczy —


JUDASZ

/ z rozpaczą /

O matko! matko! matko!…

/ Ściemnia się. Nieznany znika. Rozjaśnia się. /

/ z czułością /

                        Twarz twoja — —
twe włosy — — twe oczy — — twe ręce —
spod śmiertelnego zawoja — —
twe oczy — —
                        otom twój syn…
widzisz mnie?
                        Och, twe spojrzenie!…

/ w uniesieniu /

O większa, niż w niebie, słodyczy!

/ z rozpaczą wyrzutów sumienia /

O męka — — o męka w męce…

/ po chwili /

Matko, patrz — oto kamienie,
któremi miał twój syn
kamionowany być…

/ po chwili /

                        Ty znasz mych win
bezmierny ciężar…

/ po chwili /

                        Twe łzy,
twe nieprzespane noce,
twoje serdeczne płacze,
twoje rozpacze…
Twoje sieroce
godziny życia… Twe czoło
zdeptane — —

/ wzdryga się /

                        nogą syna — —
twe łzy — — —
Bóg nie powiedział: przebaczę…

/ z wybuchem /

Ty, matko, poniewierana,
bita — —
ty, któraś kryła twarz połą
szaty, gdy ręka cię syna — —
by twarz zakryta — —
by twarz! — — —
                        Godzina
straszna — — pamięci…

/ po chwili /

                        Gdy wszystkie ręce
przeciwko mnie — — gdy krzyż
nad mną, jak orzeł — matko! i ty?!…
przeciw mnie?!…

/ słania się /

/ głucho /

dałaś mi serce, krwawsze niż
tygrysa…
                        przecz?…

/ po chwili /

                        Twe łzy,
cóż łzy twe?

/ w wyczerpaniu ducha /

                        Czym kupił za nie
szczęście i miłowanie?…

/ Z za domu Judasza wychodzi stara kobieta z sierpem, schyla się i poczyna żąć trawę. /


JUDASZ

Co to?!
                        Matko!…
To ty?! To ty?!…

/ jakby w obłędzie /

Mamo — widzisz motyla?
Jak śliczny — o,
na kwiecie… skrzydła rozchyla,
poleciał…
                        Mamo, o,
widzisz, jaki on duży — —
jak dłonie dwie — —
jak się ślicznie lśnią
skrzydła — — mknie — —
jak kwiat do gwiazd w podróży…
Co będziesz żęła? Trawę?
Dla krowy?
                        Szkoda trawy,
biegną w niej takie żwawe
robaczki — o — — —
                        takie rade…

/ nagle /

Matko — — jak blade
twe lica!… Nie żnij trawy —
pot z niej wystąpił krwawy — —
krew z trawy!!… krople jak groch!!…

/ chwyta się za głowę /

                        Czy słyszysz mnie?!
Przestań żąć trawę!!
                        Nie?!

/ Zbliża się gwałtownie i podnosi rękę jak do uderzenia. Nagle zakręca się i pada u stóp widma, które żnie dalej. /

Och! Och! Och!

/ powstając, po chwili /

                        Proch — —
nic więcej…
                        Nie ma krwi…
Matko — — przebacz mi — —
ty wiesz — — ty…
ty wiesz — — —
                        Bóg tak chciał — —
przeklął — —
i życie dał…

/ po chwili pod nagłą myślą /

Spójrz na mnie — — widzisz twarz?
Mą twarz?
Tyś ją dała — —
sierp w ręku masz:
zedrzej!… Rękami
zedrzej — — plami…
                        Gdym w paschę był
w Jerozolimie młodym chłopcem,
gdziem się pokazał, zaraz szmer:
złodziej… Jakąem wściekłość krył,
a i ból jaki!… W oku obcem
myśl taką budzić — na pierwszy zer…
Złodziej!… tym szeptem w twarz mi pluto!..

/ zrywając się z dzikim krzykiem /

Matko! Obliczem wyzuto
z śród żywych mnie!!

/ z furią /

                        To ty!!… Tyś dała je!!…

/ Widmo przestaje żąć, podnosi się i patrzy na Judasza. Moment wahania. Wydaje się, jakby widmo chciało wyciągnąć ku niemu ręce i postąpić ku niemu, jakby czekało, aby on się zbliżył. On jednak stoi nieruchomy. Ściemnia się. Widmo niknie. Rozjaśnia się. /

Znikła!… Ha!…

/ z wysileniem /

                        Uszła — —
                        przede mną — —
uciekła — — drugi raz — —
raz pierwszy w ciszę podziemną,
pod grobu głaz — —
raz drugi — —
                        Skończone.
                        Był cień…
Uszła — — jam — — jam — —

/ po chwili podnosząc powoli palec ku niebu. /

                        W nieskończoności
znikła — to było widmo — — szloch
i nic…
Tam kiedyś matek dwóch
zadrżą wnętrzności
naprzeciw się — tam — w niewysłowionej boleści — —
dwóch matek — — —
                        a przecież oddałem trzydzieści
srebrnych, nie wziąłem nic!

/ Słychać śmiech i w oddali grzmot piorunu. /

/ Judasz z przerażeniem /

                        Czyj śmiech?!


GŁOS NIEZNANEGO

Wygnałeś matkę swoją!…
Odeszła!


JUDASZ

/ chwytając się za głowę. /

O! O! O!…

/ W hallucynacji Judasza pojawia się gromada dzieci, potem orszak kobiet młodych i starych, potem orszak mężów i starców, na końcu Uczniowie. Jan Ewangelista trzyma ogromny czarny krzyż przed sobą. Wchodzą z różnych stron i prawie otaczają Judasza stojącego pod drzewem. Wszyscy mają prawice wyciągnięte ku Judaszowi, piętnujące. /


JUDASZ

/ w największej trwodze /

Panie!!…

/ po chwili z rękoma do tłumu /

                        Przyszli!!…

/ po chwili na wsze strony /

I czegóż chcecie?
Po co idziecie?
Zwróciłem tych trzydzieści…
Żem wydał Pana,
że krew rozlana — —
lecz patrzcie w głąb boleści…

Mojego serca
straszny szyderca
kawały przed psy miotał!
przetom przezdradził — —
przetom prowadził — —
przetom ten Dom zdruzgotał…

Czego wy chcecie?…
Po co idziecie?…
Krzyż mnie pod ziemię wgniata!…
Okropni sędzie!…
I sąd wasz będzie
do końca, do końca świata!!…

/ Tłum cofa się i wychodzi. /


JUDASZ

/ sam /

Jestem…
                        Nie jestem proch… O straszliwość…
Pusto… Jasność świetlana
dnia…
                        Świata żywość
pełna, a pusta tak — — jak szczyty gór — —
Ni Boga, ni Szatana…
O klątwa!!

/ chwyta sznur, którym jest przepasany /

                        Jedno: sznur
i ja…
                        I przecz?!

/ Grzmot. /

I znowu gromy?
Cały mi świat
przez wieków grad
na oczach jest widomy —
jam Wieczność…

/ W jasności wstępuje na pagórek po prawej stronie sceny Nieznany w purpurowym płaszczu z płomiennym trójzębem w ręce. /


NIEZNANY

                        Piekło…


JUDASZ

/ przeniknięty do szpiku kości /

                        Wieczność kary…


NIEZNANY

Idźcie przeklęci w ogień wieczny,
tam będzie płacz i zgrzytanie zębów…


JUDASZ

Ha!… Piekła żary — —


NIEZNANY

Miecz obosieczny
płomienia w ręku Anioła
u Raju zrębów.


JUDASZ

Piekło — — — u Raju zrębów…

/ powtarzając /

Zaprawdę, zaprawdę, powiadam ci:
czyja się dusza pada, psowa,
czyja się dusza zsuwa w cień,
czyjej się duszy chwycił grzyb,
wziąwszy chleb w koszyk, nieco ryb,
do Galilei niechaj spieszy,
bo w Galilei wielkie dni…

/ wybucha płaczem spazmatycznym. /

Och! Och! Och!


NIEZNANY

Słowa, słowa,
słowa — dym…


JUDASZ

Wieczność kary — —
wieczność męki — — —
nikt nie pocieszy — —
nie przebaczy — —


NIEZNANY

Wieczność męki,
wieczność kary,
wieczność rozpaczy.


JUDASZ

I nigdy wyzwolenia?!
I nigdy przebaczenia?!


NIEZNANY

Nikt nie przebaczy.

/ Grzmot. /


JUDASZ

/ porywając się /

Więc nie!!


GŁOS Z GÓRY

Judaszu! Judaszu!


JUDASZ

Nie szukaj mnie!
Jam nie Adam, co drżał!
Przeklęty byłem tu, niech będę tam
potępiony!!…

/ Przeciągłe grzmoty. /

                        Zczeźnij na miał
ziemio! Ruń gwiazdo i słońce!
Z niebiosów bram
wyjdź ogniu i z piekła krat!!
Klnę rodzące
i niemowlęta!!
Zioła, zwierzęta,
zasiew i plon
i wszystek ludzki świat!
Niech zginie, co stworzył On!!…
Przeklinam!!


NIEZNANY

Spełniło się…

/ zstępuje za pagórek. /


JUDASZ

/ z podniesionemi obu pięściami ku niebu. /

                        Słyszysz?!

/ Nagle zatacza się, jakby jakaś moc ugodziła weń. /

                        Co?
Co to?! Z niebiosów?! Ręka?!
Ku mnie?! Nad głową mą?!
Ku mnie — — w czoło — — w pierś — — a!!
Palec wytknięty! Palec — we mnie!
Ach! We mnie!!…
O jak mię nęka!
Wieki już trwa!!
Wieki już tak… Ha, skryć się — — —
Daremnie! Daremnie! Daremnie!
Ziemię na wskroś przebije!!
A!! wyję
jak pies…
                        O to okropne
ten palec tam — — ten palec nad mą głową…
Jak wąż zdeptany: wić się…
O to okropne! okropne! okropne!
Tak nieruchomo wytknięty — — z mocą,
na której wisi świat…
Włosy się pocą
krwią — — — jak Jemu…
                        Rwą się
wnętrzności… Nie znikniesz?!…
                        Puste słowo — —
to Wieczność…
Ha!! Zapadam się — — przepadam — —
widziałem w pąsie
Czarta — — czy siebie samego — —
Płomienie żegą — — —
Z Raju — jak Adam — —
W Piekło — jak Kain…

/ Zrywa z siebie sznur i zarzuca na gałąź. /

/ Zasłona spada. /




-----



Kolumny Samsona







25. I stało się, gdy byli dobrej myśli, że rzekli: Zawołajcie Samsona, aby błaznował przed nami.

Księga Sędziów

Przyprowadzono go popod kolumny,
aby błaznował.
    Lud zgarnął się tłumny,
a wielka radość była weń rzucona,
bowiem Pan podał im w ręce Samsona
i we więziennym domu go zamknięto;
więc wielkie było w Filistynach święto
i wielkich ofiar bił dym dla Dagona.

Wyprowadzono go z domu więzienia,
aby błaznował i poił weselem
tych, których kruszył grzmot jego imienia
i co na odgrom jego kroków drżeli,
a którzy teraz, spokojni i śmieli,
mogli się pastwić nad nieprzyjacielem…
Był ślepy, siły pozbawiony, w pętach…
Ów straszny Samson, który, o sromoto!
sam tysiąc mężów zabił kością: oto
trwogi nie budzi nawet w pacholętach,
i nędzne chłopię prowadzi olbrzyma
z wyłupionymi, krwawymi oczyma.

Samsonie! błaznuj! Błaznuj nam, Samsonie! —
woła lud gwarny, jak fale ryczące,
a co przedniejszych z ludu trzy tysiące
siadło wśród niewiast na płaszczyźnie pował,
by patrzeć z dachu, jak będzie błaznował.
Tłum szalał śmiechem — ten mocny, ten krwawy,
ten wróg szyderca, skrępowany w liny,
jest dziś zabawą, skacze dla zabawy,
trzymany ręką nieletniej dzieciny!
I można plwać nań i w oślepłe oczy
miotać mu piasek, aż je krew ubroczy,
i można rzucać mu na zgiętą głowę
klątwy i gorsze klątew urąganie:
Samsonie! Wzywaj strasznego Jehowę!
Niech zejdzie z niebios i przed tobą stanie!
On wszakże wywiódł z Egiptu Mojżesza
i Jozuemu przygwoździł krąg słońca,
i morze rozdarł od końca do końca —
niech cię wybawi!…
    Urąga mu rzesza,
a on, pośrodku stojąc, czuł, jak wzbiera
w nim tak nienawiść, iż brzmieją mu żyły
i dech się w piersiach rozdętych zapiera,
i wszystka krew w nim i wszystkie w nim siły
i wszystka myśl w nim i czucie i ciało:
wszystko się jedną nienawiścią stało!…
Ha, tłum piekielny!… Ha! Jak tego wroga
on nienawidzi!… To padalcze plemnie,
którego wałem raz zawalił ziemię,
zdradą go wzięło, szydzi zeń i z Boga!…
I tak się modlił w duchu: Panie Boże!
przez oto wszystko, co tutaj ponoszę,
przez hańbę moją, bicz i te obroże:
ten raz mnie tylko jeden wzmocnij, proszę,
abym za moje wyłupione oczy
i wieczną mękę w ciemnościach ponurych
i wieczną śmierć mą: zmiażdżył ten łeb smoczy!…
I kazał wieść się pod słupy, na których
był dach stawiony, i oparł się o nie,
a lud wył nad nim: Błaznuj nam, Samsonie!..
I oto uczuł pod słupami temi,
jak łaska Pańska zstępuje nań z góry,
bo mu się ugiął pod stopą bok ziemi
i głaz zadźwięczał, gdy wstąpił pod mury.
I rozparł ramię na lewo i prawo,
jak krzyż, a krew mu biła w piersiach lawą.
Rozprężył ręce — o rozkosz! z kamienia
wypełzł strach blady i zadrgał mu w rękach!
O Boże! Zda się, światło przepromienia
wydarte oczy! O Panie w niebiosach!
Dzięki Ci, dzięki! Bo oto we włosach
ogień, żar żywy krąży; w włosów pękach
sto gromów biega…
    Sto śmierci daj, Panie,
daj lęk okropny i wolne skonanie, daj taką boleść i takie męczarnie,
których myśl ludzka cała nie ogarnie,
których przeczuciem krew się w żyłach ścina,
lecz daj w tej śmierci śmierć dla Filistyna!
Panie! Daj w łasce Swojej, niech się ziści
ogrom Twych sądów i tej nienawiści…
I jako niegdyś, hen, w gazejskiej bramie:
wciągnął w pierś wicher i wyprężył ramię…
Zgięły się słupy — a potem odrazu
pękły, upadły, i lawina głazu
runęła z trzaskiem… Ziemia wskroś zadrżała,
walą się mury, krzyk grozy w motłochu,
wyjąc, spadają z dachu krwawe ciała —
huk, łomot, piekło..
    Wzdęta chmura prochu
zakryła słońce…
    Rozpierzchnięta tłuszcza
patrzy z daleka, zgrozą oniemiała,
jako bawolic stado, gdy z bawołem
lew się w kurz zarył, padłszy z nim pospołem.
Czarny kłąb prochu wzroku nie przepuszcza —
wreszcie przejrzeli… O piekielne dzieło!
Pośród strzaskanych, krwią oblanych słupów:
strasznych, zmiażdżonych trzy tysiące trupów!
Ciał trzy tysiące!… Już nie słychać jęków,
pod hurmą gruzów wszystko już zginęło —
milczenie śmierci, straszniejsze od szczęków
wojennej wrzawy i topielców wycia,
weszło na zwały…
    A on tam, bez życia,
ostatkiem swojej zgruchotanej twarzy
niebu się śmieje, błogosławi Pana!
Och! Najstraszliwszy z śmiertelnych grabarzy,
straszny jak pomór!… Zemsta dokonana…
Samsonie! Zemsty dokonane dzieło!
Niech wielbi Boga twa krew, co się niebu
z śród gruzów jeszcze dymi jak ofiara.
O, dym dziękczynny! Takiego pogrzebu
nikt jeszcze nie miał — ani taka kara
była słyszaną…






Muszla



Niewielka, stara muszla na mym stole leży,
jest to jeden z mych skarbów, choć warta tak mało;
nie wiem, z jakiego morza pochodzi wybrzeży,
ni jak dawno jej morze szumieć już przestało.

Odkąd siebie — i muszlę tę pamiętam starą,
i dziś, ilekroć tylko spojrzę na nią razy:
owiane jakąś smętną, głęboką mgłą szarą,
stają mi przed oczyma dawnych lat obrazy.

Ale najlepiej lubię, przymknąwszy powieki,
przyłożyć ją do ucha i słuchać jak szumi:
wtenczas całą mą duszą wracam w świat daleki,
w toń wspomnień, które życie zaciera i tłumi.

Przypominają mi się pola i ogrody,
dom pośród ciemnych smreków i różanych krzewów,
pastwiska i wikliny, bystre górskie wody,
jasność kamyków na dnie albo męt wylewów.

Przypominają mi się tajemnicze mroki
wśród szpalerów wieczorem, gdym pełen obawy
szedł, słysząc czyjeś szepty, słysząc jakieś kroki,
ciche, lotne, zaledwo tykające trawy.

Przypominają mi się dziwne baśnie, dziwy,
które mi szły z gór ciemnych przez lasy i łany,
i groza, kiedy wichry, rozpuściwszy grzywy,
wiozły z nich chmury gradu lub śniegu tumany.

Przypominają mi się me pierwsze marzenia:
amerykańskie bory i dzicy Indyanie,
bezludne wyspy, pełne palmowego cienia,
lwy w sitowiach i śmieszne małpy na platanie.

Przypominają mi się te białe okręty
płynące w wyobraźni gdzieś morską bezdenią;
błękitna, straszna cisza albo burzą wzdęty
ocean, gdy się fale pod obłoki pienią.

Przypominają mi się pierwsze uczuć świty,
pierwsze miłości moje z bajek Andersena;
pierwszy ten nieświadomy pociąg do kobiety,
która nęci jak w falach niewidna syrena.

Pierwszą moją miłością była świtezianka,
zakochana w młodzieńcu pięknym z okolicy,
co, by zawsze być blisko swojego kochanka,
stratą głosu kształt ziemski kupiła kobiecy.

I ta mała dziewczynka wśród śniegów i lodu,
na stepie renifery karmiąca rogate,
co miała wał śniegowy za mur do ogrodu,
w nim lodowe zarośla i lodową chatę.

Inna, kędyś łabędzi powieziona parą,
nie wzięła nic ze sobą, tylko piosnkę rzewną:
spotkała w lesie smoka, czarownicę starą,
i wróżka ją cudowna zrobiła królewną.

Tym wszystkim wyobraźni kochankom dziecin
dawałem duże, jasnoszafirowe oczy,
białe ciało o linii falistej i płynnej,
blond włosy i głos pełen melodii uroczej.

Jeszcze słyszę, jak mówią, jak dźwięczą nade mną
kryształem tego głosu, co o srebro trąca —
spotkałem głos ten później — i dziś nocą ciemną
zda mi się, że na szybie zabrzmiał w łzach miesiąca.

Zdaje mi się, że głos ten sam do mnie przylata
powiedzieć mi te słowa, które słyszeć miałem — —
zabrzmiał i jak jaskółka odbiega skrzydlata,
i martwy blask po oknie pełznie oniemiałem…

Zdawało mi się niegdyś — i któż z nas tak nie śni? —
zdawało mi się niegdyś, żem szedł w toń różaną;
człowiek się ze snu budzi, tym lepiej im wcześniej,
i taki sam zostaje — z jedną tylko zmianą.

Dusza jego na pozór zostaje jednaka,
jak kwiat, stuliwszy liście, znowu je roztula,
tylko będzie jak skrzydło postrzelone ptaka:
wygoiło się wprawdzie, ale tkwi w nim kula.

Więc nie ma już ptak taki odwagi do lotu,
a jeśli to był żuraw, przeraża go morze;
lęka się ciemnych głębi głuchego łoskotu
i długiej nad niezmierne wędrówki bezdroże…

Zdawało mi się niegdyś… Dziś, kiedy do ucha
przytknę tę starą muszlę: gdzieś w dalekie kraje
wiedzie mnie, kędy pustka rozciąga się głucha
i gdzie nigdy od wschodu słońce nie powstaje.

Błąkam się kędyś w lasach i puszczach dziewiczych,
w jakichś górach przepastnych, w jakichś pieczar sklepach,
po jakichś zadumanych wodach tajemniczych,
niezmierzonych jeziorach, bezgranicznych stepach.

Jakie tam dziwne świecą na niebie księżyce — —
po kilka naraz, błyszczą nad ziemią tak nisko,
odbijają się w wodzie i w srebrne źrenice
obejmują milczących pustek uroczysko.

Rosną tam dziwne drzewa, jodły tak olbrzymie,
że sięgają gór wierzchów, a niebo nad niemi
w wilgotnych, szarych mgławic falującym dymie,
jakby martwe, zmarłej przygląda się ziemi.

Tam nic nie ma… Pustynia, stepy, góry, morze
i duszy mojej smętna, zadumana mara;
patrzę wokoło i nieraz sam w sobie się trwożę —
gdzie jestem?!… To mi szepce moja muszla stara.

Jestli to ten świat dawny, który przed milionem
wieków ona pamięta? Sąż to urojenia
obłąkanej fantazji, co w oku szalonem
ma jakieś dziwne, nigdy niebyłe widzenia?…

Tam jednak w tej pustyni, tam jest mi najlepiej,
tam dusza moja siada na omglonym głazie,
i gdy się cała w sobie skupi i zasklepi,
tonie w ogromnych milczeń i głębin ekstazie.

Lubię tonąć w otchłaniach bezgranicznej głuszy,
w abstrakcyjnym pojęciu żywego bezbytu,
gdzie wszystko się jednoczy i jest w jednej duszy,
gdzie w duszy ma się wieczność, ziemię, sklep błękitu.

Lubię patrzeć oczyma wewnątrz zwróconemi
w świat, co się niezmierzony sam w człowieku stwarza,
tak wielki, tak odległy, tak różny od ziemi,
świat bez wrzawy, bez zgiełku, bez krwi i cmentarza.

Ale najlepiej lubię, gdy szumiąca głucho
stara muszla mię wiedzie w wspomnień kraj daleki;
szumi mi, jak me serce — — gdy doń przytknę ucho,
słyszę, jak smutno szepce: na wieki, na wieki…






Na pamiątkę



Jeżeli duchy mają żywot wieczny,
jeżeli wieczne przechodzą przemiany,
to ziemia dla nich jest tragedią bytu;
żywotów jakichś marzą blask słoneczny
i chcą dla siebie czegoś zza błękitu —
i na nędz swoich patrzą krwawe rany.

*



Jeżeli kiedy choć godzinę jedną,
jak gdyby cichym, dalekim ustroniem
było ci serce czyje; jeśli chwilę
spokój i ulgę w nim miałaś bezwiedną:
to już to serce zasłużyło tyle,
ażeby więcej nie zapomnieć o nim.

*



Jedno jest tylko zbawienie na ziemi:
zatłumić w sobie dzikie ludzkie zwierzę,
za ideami lecieć słonecznemi
i zgłuszyć serca krzyk w wielkiej ofierze,
i, zapomniawszy swojej doli własnej,
niedolom cudzym być jak anioł jasny.






Na szczycie





P. Franciszkowi Kvapilowi.

Wkoło złomy granitów dzikie i olbrzymie,
pode mną gdzieś jeziora, a tam niżej, niżej
świat, życie, nędza ludzka, tłumy nieszczęśliwych
i garstka panów świata — i tych zagrożonych
tysiącem niebezpieczeństw, cierpień, nędz i bólów!
Nad wszystkim jest cierpienie… O! gdybym z tej góry
sięgnąwszy ręką, schwycić mógł kołowrót świata
i bieg mu zmienić, ażby jedna pieśń olbrzymia,
jedna pieśń szczęścia w niebo runęła i gwiazdy
zdumiała, jakby nagle ziemia, czerwonymi
wybuchając ogniami, między nie wybiegła
szalona i podobna do racy puszczonej
między ciche łabędzie na spokojnej wodzie…
O pieśni! pieśni szczęścia! czyż nigdy nie zabrzmisz?
Czy nigdy tryumfalny twój głos się nie wmiesza
do cudownej melodii wichrów, mórz i lasów?
Czy nigdy oczy ludzkie nie będą, jak kwiaty,
uśmiechnięte ku słońcu? Nigdy ludzkie piersi,
jak łąki, co oparem oddychają złotym
O świcie w dzień wiosenny? Nigdy ludzkie myśli
nie będą jak obłoki swobodnie płynące,
zanurzone w topieli błękitu i światła?
I nigdy dusza ludzka nie będzie jak słońce
promienna i gorąca, jednym tylko czuciem
przejęta, aby ciepło rozrzucać i świecić?
Nigdy?… I wieczny, wieczny będzie rozdźwięk w świecie
między tym, co śni człowiek, i tym, co snem nie jest?…
Tak! Tysiące już ludzi zło życia wskazało,
tysiące już ból ludzki wykrwawiło w słowach,
nigdy jednak nikt Dobra i Szczęścia nie stworzył.
Cóż, choć nam filozofia i poezja cały
bezmiar, całą głąb złego przed oczy postawi,
pokaże całą nędzę ludzkiego żywota,
całą niemoc człowieczej samoistnej woli,
całą jego zawisłość od Woli Tajemnej,
i wszystkich jego pragnień źródła i maszynę
wszystkich jego postępków, uczynków i myśli
na najdrobniejsze cząstki składowe rozbierze?
Czyż przez to ludzkość będzie szczęśliwszą? zło mniejszym?…
Są, którzy ukochali ludzkość: czyż nie widzą,
że ta miłość jest niczym?… Najstraszliwsze z uczuć,
najstraszliwsze, najgorsze, najsroższe uczucie
niemocy woli ludzkiej, bezsilności ludzkiej
wobec Woli Tajemnej i Jej głuchej Siły!
Czym jest życie ludzkości? Od tysięcy wieków
patrzeniem wciąż w zwierciadło jedno i to samo
i ciekawym śledzeniem w tym jednym odbiciu
coraz nowych wyrazów bólu i rozpaczy.
O góry! o jeziora, które tutaj widać!
Jak jesteście szczęśliwe wy, co nie możecie
nic czuć, nic myśleć, nic chcieć!… Jesteście bezwładne
jak my, lecz bezwładności swojej nieświadome:
I to jest szczęście wasze!.. — O! Cóż bym dał za to,
gdybym mógł, jak wy, nie mieć wiedzy mojej doli!
Wietrzeje granit szczytów, piorun go rozbija,
od lawin głazów zwolna znikają jeziora,
ale *nie wiedzą* o tym. Tak ziemia się cała
od swoich pierwopłodów, od praepok swoich
rozwija bezświadomie, naprzód ciągle dąży,
bez pamięci, co przeszło, bez troski, co będzie,
nie obarczona gorzkim ciężarem doświadczeń.
A my, bogaci przodków naszych doświadczeniem,
wiemy, że nas nie czeka nic, prócz tego tylko,
co było — i bogactwo to jest straszną nędzą,
jest Strachem, który pęta ramiona Odwadze.
Przed niedolą rozwagi, przed niedolą wiedzy
dwie są tylko ucieczki: szał i wyobraźnia.
Kiedy kobietę, ciało, nazywam aniołem,
gdy dla idei życie poświęcam bez żalu,
kiedy mnie twórcza władza w zaświaty uniesie,
w nigdzie nieistniejące idealne światy,
gdy stracę pamięć: wtedy mogę być szczęśliwy.
Lecz jest to abdykacja ducha, który przecież
jest we mnie czymś najwyższym — zaprzeczenie Myśli,
najszlachetniejszej cząstce mojego istnienia —
gdyby wznieść się tak Myślą, ażby ponad wszystkim
zawisnąć, niedostępnym niczemu, co ziemskie…
Być czystą myślą… Przebóg! Co za widmo wstało
z czarnej czeluści skalnej?! Okiem jak sztyletem
przebija mnie i krew mi swym uśmiechem ścina,
swym okropnym uśmiechem!… Ktoś ty jest?!…/

------------------------------------------------



Ironia…

------------------------------------------------



Znam cię, o znam cię, widmo! Ty z pierwszym promieniem
słońca przychodzisz rano, w południowym dzwonie
ty dźwięczysz ponade mną, ty o zmroku we mgłach
wieczornych nad mą głową zawisasz w przestworze,
ty z nocnych cieniów i z gwiazd wychylasz się ku mnie,
znam cię!… Niegdyś alpejski ów samotnik, władca
duchów elementarnych, słyszał ponad sobą
rzuconą klątwę życia za zbrodnię spełnioną,
lecz jakaż moja zbrodnia? Jedna chyba tylko:
wątpienie… Tak zaiste, pierwszym fundamentem,
pierwszą podstawą dzieła: wiara w jego koniec.
Tylko kto ślepo wierzy, potrafi iść naprzód,
zwycięży, albo padnie, ale z raną w piersiach,
jak rycerz… Żyć, to tworzyć, a tworzyć, to wierzyć…
Nie wierzyć, wątpić: lepiej znicestwieć i przepaść!…


------------------------------------------------



Płynę cichy i świetlany
przez przestrzenie nieskończone,
przez wieczności oceany
w nadświatową płynę dal;
w gwiazd otchłanie, w mgieł oponę
patrzę jasnym, świetnym wzrokiem,
widzę światła, co potokiem
w bezmiar rwą się z pramgły fal…

Przy mnie ziemie się rodziły
ze słońc swoich pryskające;
widzę ciche ich mogiły,
jak szybują ścięte w lód
i padają znów na słońce:
giną, aby wstać z kolei,
wstają, aby w lat zawiei
zginąć, jak powstały wprzód…
Wieczny ruch, przemianę bytu,
wieczną śmierć i życie wieczne
widzę, płynąc wskróś błękitu
przez bezdenie pustych sfer;
bryły toczą się słoneczne,
grzmiąc i hucząc na przestworza,
szumią lotnych mgławic morza,
brzmią miliardy świetlnych skier…

W ponadziemskich gędźb tych toni
płynę cichy, niewidzialny,
u stóp moich czas się kłoni
i z gwiazd gwiazdy tworzą się…
Gdzie wszechmocny, tryumfalny
ruch istnienia koło toczy:
w sfer głębinie mknąc przezroczej,
cicho, słodko, bosko śnię…

------------------------------------------------



O dziwny głosie, jak gdyby w mej duszy
słyszany własnej, a razem w przestworze
płynący kędyś… Dziwny, słodki śpiewie!
Świetlana struno przestrzennego światła!
Brzmisz tak nade mną, jednak mi się zdaje,
jakobyś wespół brzmiał w mej własnej duszy…
Dusza człowieka! Czyli nie jest ona
częścią wszechduszy świata oderwaną
i w część zamkniętą wszechmaterii świata?
Lecz czemuż, czemuż, ah! czemuż tak bardzo,
tak strasznie więzom materii podległą?!…


------------------------------------------------



Ciszy! Przestrzeni! Światło! o ty święta
ojczyzno ducha! Wszystkiemu odjęty
w was on jest taki, jak wy, czysty, święty!
W was, kiedy skrzydła związane rozpęta,
tęcze z nich biją i płomienne łuny,
usta są jego, jak wichrowe struny,
oczy, jak gwiazdy, serce, jak kwiat z pola,
ramiona jego są jak pioruny,
jak oceanu przypływ — jego wola!
Wtenczas on stwarza Piękno, Dobro świata,
zło, wstręt, brzydotę skrzydłem jak pył zmiata,
leci, jak anioł pokoju po ziemi,
jak anioł szczęścia ku ludzkości zlata,
rany jej koi ustami własnemi,
własnego serca darzy ją pokojem,
krew jej oczyszcza własnej krwi swej zdrojem,
jest dla niej chlebem i różdżką oliwy…
I gdyby przez swą boleść i męczeństwo
mógł wieczne kupić jej błogosławieństwo,
wieczną szczęśliwość: umarłby szczęśliwy…
Lecz owa klątwa, co się ciałem zowie,
to pęto ducha, to upokorzenie,
budzi go ze snów, jak orła, co ranny
śnił, że ma słońca purpurę na głowie,
pod skrzydłem wichry, pod piersią bezdenie,
i gdzieś w błotnistym ocknął się parowie…
Na próżno! Nie ma mocy zwyciężenia,
nie ma zwycięstwa nad życia przemocą…
O wieczny ducha ból! ból nieustanny!
Na próżno!… Skrzydła, co się tu szamocą,
do piersi łańcuch ziemski opierścienia.
Ciszy! Przestrzeni! Światło! O ty święta
trójco mej duszy! Do ciebie ramiona
wznoszę bolesne… Otom jak w pustyni:
wiatr na pierś piasku mi rzuca brzemiona,
nogi me tuman rozżarzony pęta,
strach w kość mi wchodzi, w oczach noc się czyni…
Co jest przed światem? Co jest przed człowiekiem?
Co jest przed duchem?… Milczenie!… Milczenie!…
W uszach mych huczy rwący wiek za wiekiem…
Pędzą… Przelata cała ludzka fala,
przelata całe odwieczne Istnienie…
Jak się lawina głazów w przepaść zwala
z skalnego zrębu: tak wieki się toczą
z hukiem i grzmotem i giną w Bezdeni— —
a ponad ziemią niebo lśni przezroczo
i słońce wiecznie jasno się płomieni…
Słowa, oh, słowa!… Słowa rozwiązania
zagadki bytu, cierpień tajemnicy!
Pociechy w chwili szału i konania!…
Chryste! Na górę wchodzisz mi olbrzymią!
Pod nią się morza kotłują i dymią,
wąż ją opasał światła błyskawicy…
Chryste! Dlaczego masz tę twarz straszliwą?
Włosy jak z miedzi? oczy jak ze grzmotów?
Dlaczego ręką wstrząsasz jak lew grzywą?
Dlaczego usta twe pełne milczenia
gorszego, niźli pożarnych łoskotów?
Dlaczego milczysz? Na górze z płomienia
dlaczego milczysz?!… Chryste! Chryste! Chryste!
Przez męki świata i bóle wieczyste,
przemów!… Posągu olbrzymi na stropie!
Straszna Światłości w błyskawic potopie!
Straszna Białości na nieba błękitach!
Straszliwa Głuszo wśród jęków i zgrzytów!
Straszliwa Góro na chmurach i szczytach!
Straszna Kolumno wśród wieków i bytów!…
Chryste! Patrz! Niezmiar, ogrom Twej Miłości
jest czymś nadludzkim tak i niepojętem,
że co być miało żywotem ludzkości,
staje się trwogą, otchłanią i wstrętem…
Nie mogąc zdążyć za Tobą, upada!
Spod nieba w piekieł upada płomienie,
a Ty jej nikniesz i odchodzisz z oczu,
i gdzieś w błękitnym, dalekim przezroczu
postać się Twoja ukazuje blada
i niedościgła rośnie w Przerażenie…
Chryste!…

------------------------------------------------



O! Matko! Naturo! Wszechwierna,
wszędy obecna, wszechmocna, niezmierna,
Naturo, Matko, co szumiącem drzewem
duszę unosisz z błękitów powiewem;
co rzeczną falą niesiesz ją w bezdenie
za rubież ziemi i za gwiazd świecenie;
co wierchem górskim dźwigasz ją w bezmiary,
skąd widać obrót kołowrotu świata;
której szum głuchy podziemnej pieczary
woła w praczasie przeminione lata
i zmartwychwstawać im przed oczy każe;
Naturo! Matko! co Bogu ołtarze
stawiasz na górach, pustyniach i morzach,
kurzem wulkanów śląc kadzidła mszalne,
grzmotami Boga sławiąc na przestworzach:
do ciebie ręce wyciągam błagalne!
Naturo! Matko! Oto w twoim łonie
wszechwiernym istność niech moja zatonie;
w twojej potędze, pod twoim ogromem,
niech się ma dusza uczuje atomem,
cząstką tych szumów, które w drzewach szumią,
cząstką tej fali, która w rzece płynie,
cząstką tych głosów, co się w grotach tłumią,
cząstką gry słońca na górskiej dolinie…
Naturo! Matko! Tak pragnę dla ducha
tej świętej chwili, gdy czysty i szczytny
jak orzeł, co się wzniesie w sklep błękitny,
gdy pod nim huczy burzy zawierucha:
wydarty burzom, w które krew go ciska,
wzniesie się w czystej myśli uroczyska,
na Cisz zawrotnych wwiedziony krawędzie,
tylko twą piękność czuć i widzieć będzie,
tylko pięknością twoją żyć się zgodzi,
podobny dumnej i spokojnej łodzi,
co przewalczywszy wiry i orkany,
żaglem na toni błyszczy zwierciadlanej.
Wówczas niech biali przyjdą aniołowie
rozmawiać z duszą; wówczas im odpowie
nie jękiem bólu, nie klątwą, nie krzykiem,
ale odpowie im cichym spokojem
wód, co się w lesie kołyszą, językiem,
mową drzew górskich pod mgławic zawojem.
Chcę lecieć wolny, jak światło w błękicie,
chcę duszę rozbić na bezkresną przestrzeń,
chcę być jak cisza na łąk pierwobycie…
O duszo! Wzbij się! Skrzydła twe rozprzestrzeń!
Wzbijaj się! Wyżej!… Pękajcie więzadła
ramion i skrzydeł! Lecz wpierw tam, z zenitu,
raz, jak Bóg spojrzyj na otchłanie bytu,
a jeśli runiesz, toś spod nieba spadła!…






Na wiosnę



Niegdyś, kiedy się wiosna zalśniła w przezroczu,
marzyły mi się bóstwa żywiołów ocknięte,
lasów bogi szumiące i przejasne, święte
nimfy, rodzące kwiaty spojrzeniem swych oczu,

Zdało mi się, że stojąc kędyś na uboczu,
jak malarz spoza wiklin w wodzie rozpierzchnięte
podpatruje dziewczyny, ich nagą ponętę,
błękit ciała wśród fali i rosę w warkoczu:

tak ja patrzę na nagie młode bóstwa wiosny,
utrwalając ich obraz cudowny we wzroku,
ich promienną urodę i pląs ich miłosny.

Już wiosna schodzi jasna z białego obłoku,
lecz moja — przeszła — i dziś na ową świetlistą
patrząc, widzę ironię bytu wiekuistą…






Na wiosnę





I

Z daleka od ludzkiego zgiełku i mrowiska
wstaje wiosna. Już w kępie lianów, palm i wici
jaguar cętkowaną, lśniącą skórą błyska
i iskrzącym bursztynem wielkich oczu świéci.

Jakoby liść potworny z olbrzymiego drzewa,
któremu na gałęziach gwiazdy lśnią jak rosa;
leży płaski, błyszczący, a przez gąszcz się wlewa
ku niemu fali słońca tęcza złotokosa.

Pod nim woda spleśniała, ruda i zielona,
przesycona tak światłem, iż zda się metalem,
lilie, których olbrzymia złotawa korona
świeci oczu jaszczurek miedzią i koralem.

Toń zielona, przepastna, gęsta, straszna, lepka,
wydająca woń duszną, wilgotną i parną;
tam purpurowych kwiatów wznosi się wysepka,
tam purpurowe ptaki lecą rzeszą gwarną.

Ówdzie bagnistej wody nie wzruszając prawie,
potworny kajman płynie wolno i leniwie;
tam połoza podłużny łeb dźwignął się w trawie
i przesunął się jeleń o wełnistej grzywie.

Jaguar bok, pragnieniem miłosnym wychudły,
ogonem raz po razu uderza niedbale,
patrząc na swoje szpony, w których świecą kudły
samicy, wyszarpane w nocnych uciech szale.



II

Z daleka od ludzkiego zgiełku i mrowiska
wstaje wiosna, dusząca od światła i żaru;
i z głębi leśnej wody nagle kształt wytryska,
podobny do róż leśnych i do nenufaru.

Jest to zacisze leśne, zewsząd osłonięte,
nie wmyka się tam słońce, tylko z góry pali;
jest to zacisze leśne, urocze i święte,
splecione dachem roślin nad zwierciadłem fali.

Kształt, co się z niej wynurza, podobnym się zdaje
kobiecie, ale łuską biodra mu srebrnieją
i włosy ma zielone, jak wiklowe gaje,
i pół kobietą zda się, pół wodą i knieją.

Rusałka… Jej żywiczne, smagłe, gibkie ciało
w zielonych włosach świeci od pasa nad wodą;
rozgląda się zuchwale razem i nieśmiało,
nęcąc i strasząc razem swą dziwną urodą.

Nagle z ust tak czerwonych, jak owoc jarzębin,
błysnęły białe zęby, oczy żarem strzelą,
piersi wzniosły się żądzą i w zwierciadle głębin
znikła, tylko się fale zapienione bielą.

I to zacisze leśne, zewsząd osłonięte,
ciche jest, jako pierwej; słońce z góry pali,
a wody stawu ciemne, milczące i święte
odbijają gąszcz dębów i cień jodeł w fali.



III

Z daleka od ludzkiego zgiełku i mrowiska,
od ludzkich klęsk, tryumfów, z daleka od ludzi
wstaj, wiosno, w której oczach wieczny płomień błyska,
wstaj, wiosno, ponad sercem, które ziemia nudzi!

Niech pijana fantazja swoich barw przepychem
zasłania nędzną, szarą, biedną kolej rzeczy;
wstań, wiosno, z purpurowym twoich warg uśmiéchem,
z ręką kwiaty siejącą, która smutek leczy.

Niech szara, rzeczywista, omartwiała nuda
pierzchnie przed tobą, wiosno, przed barw twoich kołem;
jasno świeci twych włosów grzywa złoto-ruda
jak u lwa — i ognista gwiazda nad twym czołem!

Olbrzymie twoje ciało zasłania mi oczy,
głowa twa na niebiosach obłoki roztrąca;
gdy wkroczysz, wre i kipi brzeg morskich roztoczy,
a w rękach twych, jak kwiatów kosz, płonie krąg słońca.

Z potopu twych nawałnic, z grzmotu twej ulewy,
podnosi się duch jasny i epoka świeża;
z olbrzymich czar kwiatowych, jak cudowne śpiewy,
podnoszą się zapachy i biją w bezbrzeża;

naturalny bieg zjawisk, nudny, smutny, szary,
pryska pod twoją stopą, zjawisko olbrzymie —
w kołysanej fantazji płyną cudy, czary,
i wam, o dumne zjawy, wam wiosna na imię!…



IV

Z daleka od ludzkiego zgiełku i mrowiska,
z daleka od wszystkiego, co się życiem zowie,
tam, na łodzi bez steru, na toń bez nazwiska
płynie duch, a łódź wiodą wiosny aniołowie.

Są to duchy niewidne, zjawiska eteru,
tylko zda się, że skrzydła ich słychać szumiące;
wiodą łódź po odmęcie bez zmarszczki, bez szmeru,
pod ogromne, spokojne, nieruchome słońce.

Jest to kraina ciszy, spokoju zatoka;
z zielonych kęp wysepnych dym błękitny dymi
i podnosi się dymu girlanda szeroka,
zda się: ofiary bóstwu zatlili pielgrzymi.

Ale nie ma tu ludzi: tu natura święta
Bogu, który ją stworzył, śle dymiące wonie;
tu z bezdni schodzi Boga moc nieogarnięta
spoczywać na stworzonym z siebie świata łonie.

Tu piękno w nieprzebranej, niezmąconej fali
toczy się jasną rzeką, niewidne nikomu,
którego nigdy wzrokiem ludzie nie skalali —
to są wspaniałe wrota do Boskiego Domu.

Tu piękno, owo wieczne, przeczuwane, skryte,
wieczną świeci się wiosną, czyste, jak mgła ranna,
a dusze rozklęczone, wzrokiem w niebo wbite,
wznoszą ku niemu ręce, wołając: hosanna!…



V

Z daleka od ludzkiego zgiełku i mrowiska
kołyszą się na piórach płomiennych ulewy;
z okrzepłego lodami w górach uroczyska
wichry wznoszą łby śnieżne i straszliwe gniewy.

Kocham was, o żywioły rozpętane, wściekłe,
szalone moce świata i piękności tęcze!
Kocham was, piorunami ulewy rozciekłe,
wichry w przepaść lecące przez kaskad obręcze!

Kocham was, wy spienione górskie białe wody,
ziemio, darta orkanem spośród leśnych głazów!
Kocham was, mgieł piorunnych ciemne korowody,
malowane w kształt tęsknych, niezmiernych obrazów…

Kocham was, wywracane lasy, pnie strzaskane,
kocham was, wiry jezior, grzmoty na gór szczytach!
Kocham mętną, ryczącą wodospadów pianę
i czarną, niemą grozę, wspiętą na błękitach!

Kocham was, o zjawiska potężne, olbrzymie,
nadludzkie moce, straszne, stargane żywioły!
I w lasów, zapalonych od piorunu, dymie
jam gotów wielbić Boga i grzmotów anioły!

Boże wiosny! O Boże pierwopotęg świata:
czuję Cię, nimeś jeszcze objawił się światu,
i która pierwsza do Cię modlitwa wylata,
z tą modlę się do Twego piękna majestatu!



VI

Z daleka od ludzkiego zgiełku i mrowiska,
arystokraci swego ja i swojej woli,
chodźmy, o pani, w wieczór, gdzie na trzęsawiska
wybiega błędny ognik wśród świateł luczioli.

Chodźmy, o pani, w wieczór, gdzie się cicho sieje
pomiędzy pola strumień i gwiazdy unosi,
szum cichy i głęboki przysyłają knieje,
i sierp księżyca trawę szklistym blaskiem kosi.

Tłum urękawiczony i ukrochmalony,
kolorem parasolek, staników i krawat
zdumiewający żaby, słowiki i wrony
i gaszący narcyzy, mak polny i bławat:

Pożegnajmy, o pani, wraz z jego codzienną
nudną inteligencją i mieszczańskim sprytem,
i chodźmy gdzieś na ziemię patrzeć cichą, senną,
zamajoną zielenią, gajami i żytem.

I będziemy mówili o lesie, o wiośnie,
o cudownych obrazach, co z etyką miejską
nie mają nic wspólnego, lecz jak obłok rośnie
na niebie: tak i one rosną czarodziejsko.

Nic nie szkodzi, o pani, choć twe sztuczne kwiaty
zapylą się od kurzu lub na deszczu zmiękną:
w polu rosną prawdziwe maki i bławaty,
a zamiast twych znajomych, spotka panią piękno.



VII

Z daleka od ludzkiego zgiełku i mrowiska
mówić będziem o pięknie, tym wielkim i świętym,
które zarówno greckie rodziły igrzyska,
jak mieści się w Bezbrzeżnym, Mocnym, Niepojętym.

O pięknie mówić będziem, co zarówno świeci
na obliczu Madonny i w niezmiernych stepach,
w pieśniach, które składają genialni poeci,
i w ogromnych, milczących, starych zamków sklepach.

Mówić będziem, lecz dawnych, prostych ludzi głosem,
a ty, angielskich rożków nawykła i pianin,
podniesiesz brwi z ukosa i mrukniesz pod nosem
z bardzo wdzięcznym uśmiechem: pan jesteś poganin.

O tak! zawsze pogańskiej, dawnej jestem wiary!
Niech się modlą, niech pieją wniebowstępne chóry!
Dla mnie święte są skryte wśród bluszczów pieczary
i tajemna, niezmierna poezja natury!

Wsłuchuję się w najlżejszy wiatru szmer przelotny,
tonę oczyma w każdym wód błękitnym drgnieniu,
a jeśli się tam czasem uczuwam samotny,
to, bo słucham, czy kto się nie ozwie w Milczeniu…

I gdybym się był zrodził przed trzydziestu wieki,
to wraz z tobą, nad greckim szafirowym morzem,
mówilibyśmy w gaju oliwnym, w czas spieki,
że wszystko, co Bóg stworzył, jest czystem i bożem.



VIII

Z daleka od ludzkiego zgiełku i mrowiska
czasem dusza kobiety jest, jak w gór załomie,
pod niedostępnym szczytem i ścianą urwiska
woda głębokich jezior, skryta niewidomie.

Przecudowne gry światła na przejrzystej fali,
noce, gdy gwiazdy schodzą czerpać na dół wodę,
dni, kiedy się powierzchnia kolorami pali,
burze w czas wichru, cisze przesłodkie w pogodę;

łabędzie, które, lecąc, na toni przypadną,
cień orlich skrzydeł, co się z obłoków odbija,
mgły, co się na zwierciadłach nieruchome kładną:
tych cudów tam źrenica nie widzi niczyja.

A ci, co marzą wielkie piękności na ziemi,
którzy by chcieli o nie piersiami uderzyć
i wchłaniać je w głąb duszy zmysłami wszystkiemi:
nie znajdując ich w życiu — przestają w nie wierzyć.

Wtem ktoś, jakby wewnętrzne przeczucie go wiodło,
odkrywa załom skalny i staje w zachwycie —
i serce, które w piersi miał za próżne godło,
obudzone zachwytem, nowe czuje życie.

Z piękna albowiem wstaje duch świeży i młody,
rosnąc lub straconego żałując ogromu…
Czasem dusza kobiety jest, jak owe wody
przecudownej piękności, nieznane nikomu.






Nimfy



Pod księżyca złotawym, zimnym seledynem,
w poblasku ciemno-mgliste morze bezwybrzeżne,
mgieł lotnych pląsające stada złotopierzne
i tygrysie gwiazd oczy na pustkowiu siném.

Z krągłą puszystą czarą, z długim liści klinem
z głębin się wydobyły na fale bezmierzne
ogromne jakieś kwiaty i żółtawo-śnieżne
lśnią w księżycu swych liści zimnym pergaminem.

Blade, milczące nimfy głowę długoruną
na liściach kwiatów kładą i w niebiosach oczy
utkwiwszy, nieruchome leżą na wód fali —

a kędyś błyszczą chłodnym, twardym blaskiem stali
oczy morskich potworów wśród wodnych roztoczy
i jak gwiazdy po ciemnej topieli się suną.






O Greku, co znalazł złoty hełm



Hełm złoty Grek napotkał na nadmorskim piasku,
hełm może powrotnego spod Troi rycerza;
snadź długo w morzu leżał, lecz nie stracił blasku —
lśnił w słońcu. Wnet go włożył, czując, jak uderza
o jego złotą blachę promieniste słońce.
I wraz w głowie mu wstały, by wichry szumiące —
Perseusza, Jazona, Meleagra czyny
zaszumiały mu w duszy. Nad wał morza siny
biegnąc, pobiegł do miasta. Nikomu już włosa
nie zdobiły szyszaki — — spojrzano z ukosa,
a on biegł w skały z dumą przybrany w hełm złoty,
dziwiąc ludzi i budząc śmiech podłej hołoty.






Orzeł



Spłynął wolno przez ciche powietrzne ogromy,
usiadł na skale, złożył skrzydła ciemnopłowe,
pierś odął, dziób podnosząc, wcisnął w barki głowę,
i siedział zadumany, wielki, nieruchomy.

Patrzył w dół, świat mu w okrąg legł u stóp widomy — —
patrzył, a jego oczy w skrach, błyskawicowe,
treść całej orlej duszy miały i wymowę:
patrzył spokojny, zimny na świata poziomy.

Tam — mógłby wulkan ziemię w nic obrócić całą,
jemu by jedno pióro w skrzydłach nie zadrgało — —
i wiesz ty, wichroskrzydły, podsłoneczny ptaku,
siedzący tam bez ruchu na tej skale twardéj,
czegoć więcej zazdroszczę, niż twych lotów szlaku?
Oto prawa do zimnej, spokojnej pogardy!






Pochwała dawnej dzielności greckiej






Strofa I

Młodzieńcze grecki, co silny i śmiały,
jednegoś pragnął: nieśmiertelnej chwały;
jedną miał dumę: piersią swą zastawić
zagrożoną ojczyznę,
ubogie wzgórza i pola nieżyzne
od klęsk wybawić:
ku twej, o mężny, sławie i pamięci
pieśń niech się moja dziś wzniesie i święci.

W bystre i zimne Eurotasu wody
młodzieńców Sparty skakał zastęp młody;
przez dzikie knieje, ostępy i chaszcze
długokłego dzika
ścigali; morze nawie Ateńczyka
otwiera paszcze;
tessalskich źrebców z wichrowymi grzywy
dosiąść tam żaden nie bywał leniwy.




Strofa II

Naprzeciw Persów strasznej nawały
lwem na bawołu szedł hufiec mały.
Przeszli z Aresa krwawych wysieków
w podziw potomnych, najdalszych wieków.
Pod Maratonem i Salaminą
ci, co polegli w walce, nie giną,
lecz drugim życiem z martwych ocknięci,
wiek na wiek walą w ludzkiej pamięci.

Trzystu Spartanów w Termopil jarze
bogom z czar wino wylało w darze.
Kserksesa milion gdy w nich uderzy:
milion od trzystu pierzchnął puklerzy.

Zdradą zwalczeni, legli nareszcie.
Brzmiał krzyk tryumfu po całym mieście,
bo ni jednego z nich nie ujrzano,
by krwawił raną w plecy zadaną.




Strofa III

Delfy gdy wrogów tłumem oblężone,
dwóch bohaterów daje im obronę,
jak wilków stado płoszące dwa tury;
w Sparcie piersi mieszkańców
miast bram obronnych były i miast szańców;
w Hades ponury
Epaminondas gdy szedł: to mu starczy,
że wróg nie uniósł z pola jego tarczy.

Pindar efebów idących w zawody
przez wiecznotrwałe upamiętnił ody;
jak potok deszczem spiętrzony nad brzegi,
co z gór się stromych pieni:
on się, ogromny, stacza ku bezdeni.
Wieków szeregi
idą. Tak niegdyś czyny czczono dzielne,
czyn wzajem pieśni budził nieśmiertelne.






Podczas wiatru z Tatr



Dumny, nieuskromiony, witaj mi, żywiole!
zawsze ciebie kochałem ze wszystkich najwięcej!
na twym łonie się duch mój kołysał dziecięcy,
tyś mi pierwszą muzyką był słyszaną w świecie,
kiedyś od Tatr przylatał przez lasy i pole — —
dumny, nieuskromiony, witaj mi, żywiole!

Kochałem ciebie zawsze! bo na twoim grzbiecie,
jako na oceanu powłoce rozdętej,
nie śmią siadać i płynąć żeglowne okręty;
bo niszczysz i niweczysz wszelką ludzką siłę,
dumny, nieuskromiony, pyszny elemencie!
bo przeplatasz, jak demon, wielką ziemską bryłę
i nigdzie nie jest kres twój — i nigdzie poczęcie.
Wieczny i bezgraniczny, niczym nie zamknięty,
lecisz przez cichych niebios gwiezdne firmamenty,
i niczemu nie bratni, z niczym nie związany,
wszystkiemu wszędzie obcy, sam jeden dla siebie:
pustynie, miasta, sioła, góry, oceany,
wszystko masz u stóp swoich, wędrując po niebie!





Dumny, nieuskromiony, witaj mi, żywiole!
Ty jesteś dusz najsłodszą, najlepszą muzyką!
Jako na wolę marzeń, na twą zdana wolę
dusza leci: im więcej obcą się uczuje,
im będzie samotniejszą, im dalej lot chyży
poniesie ją w pustynię szeroką i dziką:
tym więcej jest królewską i tym leci wyżej!

Niechaj się tam na dole tłum ludu kotłuje,
niechaj wstają geniusze i w ducha mozole
podnoszą głuchy odmęt ludzkiej masy w górę,
aż runie w dół ich pracę zawalić, jak lawa;
niechaj się ludzkość cała jednym piekłem stawa,
lub dusze jak anioły świecą białopióre;
niech wojna grody niszczy, mór sioło po siole
obraca w pustkę cichą, lub niech kwitną sady
i złotym plonem lata świat się cały cieszy;
niech życie będzie świętem dla ludzkiej gromady;
niechaj się sam Duch zjawi pośród ludzkiej rzeszy
i rozwiesi nad światem swych rąk aureolę;
ty, z niczym niezwiązany i obcy wszystkiemu,
krążysz, li tylko Prawu podległy swojemu,
dumny, nieuskromiony, wspaniały żywiole!






Pod Portici



Szmaragdowe tafle szklanne,
monotonne nieustanne,
w srebrną piętrzą się fontannę,
bijąc w brzeg,
i rzucają dyamenty
promieniste na odmęty
i w promienne wiją skręty
kropel śnieg.

Wielki okręt port opływa,
fala modra, srebnogrzywa
idzie cicha i leniwa
za nim w ślad;
a gdy wiatr ją silniej trąca,
z głębin zrywa się do słońca,
na kształt białych bielejąca
ptasich stad.






Potok symboliczny



W skrzesanych turni rozpadlinie,
w zawrotnej wysokości skalnej,
szumiący, bystry potok płynie
niedosłyszany, niewidzialny.

Ze źródeł pod szczytami ścieka,
gdzie tęcza wiesza świetny nimb,
a szumu jego tam, z daleka,
samotnych słucha garstka limb.

Jak poświst wiatru w chmur pomroczy,
tam z dołu, z ziemi niesłyszany,
on szumi — i wód fale toczy
między skrzesane, ciemne ściany.

Wkoło jest pustka tak ponura,
takiego chłodu wieje prąd:
że nawet orły strzępią pióra
i odlatują szybko stąd.

I tylko potok sam, samotny,
potok potężny, srebrnopiany,
szumi w wyżynie tej zawrotnej,
pomiędzy ciemne płynąc ściany.

Szumi i pędzi — i z urwiska
przez głaz, co góry z sobą skuł,
w otchłań się czarną srebrny ciska
i leci bez pamięci w dół.

Fala za falą rwie się, pieni —
potok samotny, tryumfalny,
płynie wśród ciemnych cisz i cieni,
niedosłyszany, niewidzialny.

Haha! Jak krążą ponad szczyty
kłęby obłoków z wichrem w tan!
Mgieł tuman w lot się porwał, wzbity
zamachem wichru z skalnych ścian!

Haha! Jak kłębią się i plączą,
jak się miotają z sobą, wznoszą,
w dół opadają — i znów rączo
nad wierchów suną się pustoszą…

Haha! Jak gwiżdże wiatr i huczy,
jak huczą złomy stromych ścian —
zda się, że Szatan tu się włóczy
i w róg uderza, pustyń Pan…

A w głębi cicho, ciemno, mroźno —
w zawrotnej skalnej rozpadlinie,
w straszliwej ciszy pustką groźną
szumiący, bystry potok płynie.

Niedosłyszany, niewidzialny,
skąd wstaje tęczy świetny nimb
płynie, a jego tryumfalny
szum słyszy garść samotnych limb.

Płynie i fale z góry ciska
w bezdenną otchłań, w zwał granitów,
i szum szeroki tam z urwiska,
rzuca w dół z falą z chmur i szczytów.






Pour passer le temps
Oktawą



Nigdy mu ramion pierwsza nie otwarła,
choć się łaskawie obejmować dała;
nigdy, gdy szepnął z ściśniętego gardła
„kocham” — nie rzekła nic, tylko słuchała.
Jemu się z bólu dusza w sztuki darła,
bo nic w niej znaleźć nie mógł oprócz ciała,
i to, co pomnieć musiał nieustannie,
o ile szukać wypadało w pannie.

Albowiem panną była, a za wiano,
prócz dwóch wsi, miała urodę Dyjanny.
Młodzież w niej cała była zakochaną,
wszystkie jej również nie cierpiały panny.
Rodziców dawno w grobie pochowano,
w klasztorze wiek swój przeżyła poranny,
gdzie się, w sekrecie przed swą przełożoną,
najczęściej w żonę i męża bawiono.

Potem, gdy suknię już zrzuciła krótką,
gdy się jej wiosna zaczęła siedmnasta,
w Warszawie z ciotką mieszkała rozwódką
i poznawała obyczaje miasta.
Była „naiwną” i trochę „filutką”,
lubiła jeszcze bardzo szczerze ciasta — —
tymczasem, jak jest powszechnie przyjętem,
posag jej gdzieś się zapodział ze szczętem.

Mówią, że jej opiekun kamienicę
i wioskę kupił gdzieś około Bałty…
Zwyczajna potwarz. Śliczną siostrzenicę
mając u siebie, ciotka jęła rauty
i bale dawać, różne tajemnice
toaletowe kłaść na różne kształty,
myśląc, i słusznie, że z jednego rożna
często pieczenie dwie zdjąć naraz można.

Miała trzydzieści pięć lat i Wilhelma
Kufkego — był to z zawodu piwowar —
na oku; wprawdzie „jak but była szelma”,
lecz sto tysięcy czysto niósł mu browar.
Eheu! Jak często człowiek próżny cel ma!
Kufke był kupcem i wiedział, co towar,
a co tandeta — — oświadczył się wkrótce,
lecz siostrzenicy, nie ciotce-rozwódce.

Przyjęła… Próżno do nóg jej się ciskał
kochanek — — miał wieś, ale tylko jedną…
Prócz plam na spodniach, nic więcej nie zyskał;
widział, że nawet lica jej nie bledną,
gdy jemu w sztuki mózg pod czaszką pryskał
i gdy rękami cisnął głowę biedną…
Więc zrozpaczony poszedł precz, a ona
dostała swą rubrykę: Kufke-żona.

Po tym wypadku on zerwał ze światem
i cały chłopom oddał się u siebie.
Był im i ojcem zarazem, i bratem,
bronił ich, karmił na swym własnym chlebie —
za to psu jego chłopi oczy batem
wybili, potem ukradli mu źrebię —
(psu, bo szedł drogą; źrebię, bo się dało) —
wreszcie spalili mu krescencję całą.

To zniechęciło go i osiadł w mieście,
gdzie z artystami żył, bo lubił sztukę.
Jednego, rubli mu na miesiąc dwieście
dając, wyprawił do Włoch na naukę.
Lecz nagle z banku pewnego w Trieście
dano mu słodką do wypłat prynukę,
każąc zapłacić przez pozwy naglące
na sfałszowany podpis dwa tysiące.

To go zmieszało tak, że horoskopów
już nie pytając żadnych, co mu radzą,
wyrzekł się swojskich panien, sztuk i chłopów,
okno idei zasmarował sadzą,
jeszcze raz złotu przypatrzył się snopów,
jeszcze raz spojrzał, jak kartofle sadzą,
i z swym ojczystym rozstawszy się polem,
zakupił willę gdzieś pod Neapolem.

Tę willę wielkim otoczył parkanem,
parkan zaś cały oplótł żywopłotem;
wewnątrz park kwieciem ustroił różanem,
pąsem kaktusów i pomarańcz złotem;
postawił namiot pod chłodnym platanem,
zawiesił miękki hamak pod namiotem,
i wodzie w lilie ubrawszy krawędzie,
flamingi na nią puścił i łabędzie.

W alejach parku, w cyprysowych cieniach,
rozstawił białe boginie kamienne;
na okwieconych stały podniesieniach
prześliczne, nagie, nieruchome, senne…
Srebrzyste w srebrnych księżyca promieniach,
w promiennej słońca jasności promienne,
na tle drzew ciemnych bieliły się cudnie,
blade wśród nocy, świetlane w południe.

Z parku miał widok na morza błękity,
na ściany Capri, co się lśnią i bielą,
na Wezuwiusza płomieniste kity,
na w mgłach różanych widny Sant'Angelo — —
widok miał bardzo piękny i odkryty,
i nieraz, siedząc nad morską topielą,
cieszył się, patrząc na przejrzysty lazur,
że żaden w parku tym nie bywa Mazur.

Miał także własną łódkę, którą czasem
płynął na morze, kiedy woda gładka
była tęczami świecącym atłasem.
Zawsze mew za nim leciała gromadka,
którym jeść rzucał, i nad łodzią pasem
krążyły śnieżnym, że łódź jako chatka
zdała się polska pod gołębi sznurem,
jak łąk zielenią, oblana lazurem.

Tam, na wznak leżąc ku niebu oczyma,
nieraz dni całe przepędzał samotnie,
myśląc, że przeszło lato, przyjdzie zima,
albo też myśląc to samo odwrotnie.
Myślał, że czego braknie, tego nie ma,
że tysiąc razy znaczy tysiąckrotnie,
że fasolowy sos robi się z fasol
i że od deszczu ochrania parasol.

Czasem też bawił się wspomnień zabawą,
niejedną złoto- znał i czarno-brewą —
z tych jedna miała pierś lewą i prawą,
a druga miała pierś prawą i lewą…
Tą przeżuwaną znudziwszy się strawą,
patrzał bezmyślnie za skrzydlatą mewą,
albo na nieba patrzał błękit czysty,
albo na spinek swoich ametysty.

A czasem leżąc w łodzi, mimowoli
wracał pamięcią w swoje dawne strony,
do swoich łanów i do swych topoli,
do swoich wiklin — i do Kufke-żony,
która tymczasem Kufkemu kark woli
obejmowała białymi ramiony…
Tak sądził, chwiejną kołysany łódką,
nie wiedząc, że to trwało bardzo krótko…

I wyciągały mu się ku niej ręce
i pierś pękała z żalu i tęsknoty…
Widział jej usta krasne i dziewczęce
i szafir oczu raz srebrny, raz złoty…
Widział jej blade, przejrzyste rumieńce,
półciemnych włosów miękkie, bujne sploty,
i urokami czarujące łono — —
i wkoło wodę pustą, nieskończoną…

Ogromną wodę, po której okręty
szły, białym żaglem świecąc się pod słońce;
przestwór niezmierny i nieogarnięty,
gdzie dusze smutne, błędne i tęskniące,
jako mar poczet włóczą się zaklęty
i bóle swoje i skargi palące
topią w bezdennej głuszy i otchłani,
idąc, jak ludzie z ojczyzny wygnani…

Pani Kufkowa wiedziała najpewniej,
że jest kochana wciąż i bez pamięci
z wszystkim, co dobre, i wszystkim, co złe w niej,
nawet myślała o tym nie bez chęci;
sądząc, że wielce się przez to „królewni”,
„anielkowuje”, podnosi i święci,
i że z Henrykiem, co gdzieś dla niej kona,
jest ponad wiele kobiet — wyróżniona.

W jej biurku leżał list. Miał z Bazylei
pieczęć, pisany być musiał w wagonie.
List ten brzmiał: „Pani! Więc reszta nadziei
jak kamień w wodzie niezgłębionej tonie?!
Więc tak?! Huczące wśród śnieżnej zawiei
Alpy mi zdają się walić na skronie — —
Więc tak?!… Napróżnom serce wydarł z piersi
i do nóg cisnął ci… Lecz czyż my pierwsi?…

I tylko nie wiem, czemu w mojej duszy
jest ból, jak gdyby pierwszy ból na ziemi?
Czemu to serce tak się rwie i kruszy,
jakby wszystkiemi mękami ludzkiemi
cierpiało we mnie… Czemu tej katuszy
we mnie zwyczajna ta myśl nie oniemi,
że serca mrą z boleści, lecz powoli,
zapominają o tym, co je boli?

Tylko w nich smutek pozostaje cichy
i dziwna smętność marzeń — — bo ja to wiem,
lecz dziś jest we mnie bunt i piekło pychy,
i żal, serdeczny żal… Ach! nie wypowiem
ile jest we mnie żalu… Ot, jak lichy
robak ci do nóg pełzłem — — życiem, zdrowiem,
krwią, mózgiem, sercem byłbym o twe szczęście
walczył… wolałaś z bogatszym zamęście…

Ja sam już nawet nie wiem dobrze, kto to
bezmiłosiernie z mych rąk cię wyrywa?
Nic nie wiem, czuję tylko, że mię gniotą,
że jakaś krzywda mię łamie straszliwa,
że mi się serce bólem i tęsknotą
rwie, że z mych piersi krew ucieka żywa,
że… sam już nie wiem, co piszę… pod czołem
wszystko mi nagle stało się popiołem.

Zrobiłaś duszę mą jedną ruiną,
pełną strzaskanych kolumn, gruzu, łomu,
najświętszy ołtarz mój oplwałaś śliną,
z kraju wygnałaś mnie i z mego domu — —
wszystkie me czucia, wiedz, przez ciebie giną,
nie znam już prawdy, nie znam wstydu, sromu,
nie wiem, co żadne święte słowo znaczy,
nie znam na świecie nic — oprócz rozpaczy…

Jak pies u nóg twych chciałem leżeć, stopy
całować twoje i jeszcze to sobie
mieć za raj szczęścia… Dziś — pół Europy
dzieli nas… O ty!… Wszakżem twoje obie
ręce na szyi miał… Jak światła snopy
na łąkę lecą o porannej dobie:
tak mi z twych oczu szedł blask w głębię ducha…
Dziś co?… Ta pustka Alp dokoła głucha…

Pamiętasz? Nie raz to i nie dwa razy
mdlałaś w ramionach moich, o Irenko,
niezrozumiałe mi szepcąc wyrazy
i włosy moje plącząc drżącą ręką…
Chciałażeś tylko zmysłowej ekstazy?
Upojeń? Szału? Tak?… Ach! Jeszcze miękką
twą kibić czuję tu, na moim ręku,
przegiętą, w włosów rozsypanych pęku…

I czuję ciepło twego ciała jeszcze,
ciepło twych westchnień i spojrzeń, o droga!
Jeszcze na rękach cię tu mam i pieszczę,
pieszczę, całuję… Na żywego Boga!
Jak ból to serce w rozpalone kleszcze
chwyta, jak burza grzmi po Alpach sroga,
jak się te góry po jeziorach dwoją:
tak ci przysięgam dziś, że będziesz moją!…”

Ten list rok leżał u pani Kufkowej
w biurku; przez ten czas Henryk na wsi bawił,
potem wyjechał, zaś ona miodowy
czas przepędzała w Nizzy, gdzie się pławił
pan Kufke w morzu i kwiatach. W okowy
Amor go srogie wziął i srodze dławił,
bo wśród akacyj chodząc i wśród bluszczu,
pan Kufke stracił dziesięć funtów tłuszczu.

A żona nie utyła… Rok upływa,
pani Irena jest zawsze powiewna.
Mówią, że trochę ma wstrętu do — — piwa…
Mówią — — lecz rzecz to nie jest wcale pewna…
Ludzka złośliwość jest taka złośliwa…
Dość, że po świecie chodzi jak królewna,
a przy niej, kufa z piwem przy kolumnie,
jej mąż, pan Kufke, poważnie i dumnie.

(Miał sto tysięcy rocznie.) Nieczytany
list leżał w biurku; lecz raz, gdy na balet
mąż poszedł, ona swej garderobianej
chcąc wybrać jedną ze starych toalet,
w swym buduarze, w którym wszystkie ściany
świecą tęczami wachlarzów i palet,
otwarła biurko, gdzie kluczyki kładzie,
i list przypadkiem spostrzegła w szufladzie.

Wzięła i zbladła trochę i z powrotem
chciała położyć — wyjęła z koperty
i jęła czytać te słowa, z łoskotem
wielkim pisane, bez logiki, *per ty*.
Zarumieniła się, znów zbladła, potem
zgarnąwszy nowych „Mód paryskich” sterty,
usiadła na fotelu z listem w ręku,
przegięta, w włosów rozsypanych pęku.

Siedziała długo, w tył schyliła głowę,
list na kolana padł, ręce jej zwisły;
przez twarz jej bladą szły ognie pąsowe,
i pierś wznosiła się w sukni obcisłej.
Dreszcze ją jakieś wstrząsały nerwowe
i w oczach jakby dwie wielkie łzy błysły — —
przycięła usta i nogę na nogę
kładąc, westchnęła… List spadł na podłogę.

Siedziała długo. Wtem ozwał się dzwonek — —
drgnęła, wydęła usta, marszcząc czoło,
i list włożyła między stos koronek.
Mąż wrócił. Wyszła z twarzą niewesołą,
siadła do stołu i, biorąc za trzonek
widelca, naprzód przyjrzała się wkoło
ścianom, obrazom, zwierciadłu, papudze,
a potem rzekła z wolna: „Ja się nudzę”.

„Nudzisz się, żonko?! Mieć takie pokoje!
Nikt nie ma mebli ładniejszych w Warszawie!
Nudzisz się?!” — „Nudzę.” — „Chcesz, to, serce moje,
nowe obicie do salonu sprawię?”
„Nie.” — No to może pojedziem oboje
na przykład do Berlina? Nie? To wstawię
w twoją rubrykę — — nie? To nie mam — słów już!
Cóż chcesz?” — „Chcę widzieć Baje i Wezuwiusz”.

„Baje? Lecz baja jest dawno niemodną,
nikt już nie nosi bai i — —” Spod oka
patrząc, Irena rzekła na to chłodno:
„Baje — to, mężu, jest morska zatoka,
nie sukno; chcę tam brać kurację wodną.
A zaś Wezuwiusz — to góra wysoka,
wulkan, nad Neapolem. Pojedziemy?”
Mąż skinął głową czerwony i niemy.

Tymczasem Henryk znudził się w swej willi
i na operę poszedł: grano Mignon.
Wtem, gdy w antrakcie widze brawo bili,
łaskawą darząc artystów opinią,
spojrzał do góry — i w tejże go chwili
dreszcz przebiegł: ujrzał za jakąś Wirginią
rzymską, cud — — chyba poszła na paradyz
Eunice — (czytał był właśnie Quo vadis).

Jak się zapoznał z nimi, mniejsza o to;
dość, że niedługo cudny skarb dziewczęcy
nabył od matki gotówką za złoto,
dając w ludwikach franków pięć tysięcy.
Dziewczyna poszła do willi z ochotą,
był to zaiste dla niej los książęcy,
a nadto matka ze stryjem Briganti
chcieli ją sprzedać w „Casa Fioravanti”.

Viola poszła z domu z obcym panem
w brudnej sukience, w podartej koszuli;
tam wszystko było już przygotowanem,
kąpiel jej dali, odziali, obuli;
dali jej pokój zasłany dywanem,
mnóstwo batystów, koronek i tiuli,
kilka zwierciadeł, kanapę z poduszką,
dwa kandelabry i francuskie łóżko.

Jedno zwierciadło miała z lewej strony,
drugie po prawej, trzecie u sufitu.
Tapicer nawet był tym zachwycony
i w sufit haki bił pełen zachwytu.
Miała też ganek na morze rzucony,
na wodę z różu, srebra i błękitu,
cichą, głęboką, pustą i niezmierną,
i w szafie asti, szampan i falerno.

Było w południe. Siedzieli oboje
w parku nad morzem. Jej płynęły z głowy
złotawych włosów wite w loki zwoje
na smukłych ramion kształt alabastrowy.
Nosiła w domu na pół greckie stroje,
które jej wdzięki kryły do połowy,
i teraz, w białej tuniki rozcięciu,
widać jej było białe biodro w zgięciu.

Na morze oczy obróciła duże,
łagodne, smętne, czyste oczy Psychy,
i wodząc nimi po złotym lazurze,
miała w nich morza uśpionego cichy,
błękitny uśmiech. W drobnej dłoni róże
trzymała, wielkie więdnące kielichy,
co miały w blasku więdnących szkarłatów
ten dziwny smutek konających kwiatów.

W białej tunice, w wianku róż na głowie,
z różami w dłoni, cicha, zamyślona,
była jak nimfy gdzieś w greckiej dąbrowie,
zrodzone z baśni. A fala złocona
jej białe stopy brała za wezgłowie,
lub zawisała perłą u jej łona,
albo na róże i włos rozwinięty
wielkie i jasne siała dyjamenty.

Henryk ramieniem otoczył jej szyję,
lubieżną szyję marzącej Charyty,
i czuł, jak serce u dziewczyny bije
w piersi okrągłej, pełnej, półodkrytej.
Ile się żaru pod tą piersią kryje
wiedział, i wiedział, jak jej ócz błękity
mdleją spod powiek, gdy na pół zemdlona
w tył się przechyla, otwarłszy ramiona.

Przed nimi morze grało zmienną tęczą
przesrebrzanego w lazur fioletu,
pokryte gazą oparu pajęczą,
co od w łuk giętych gór modrego grzbietu,
hen, ponad siną zatoki obręczą,
wisiała drżąca, jakby dźwiękiem fletu
kędyś wśród laurów ukrytego Pana
w błękitne rytmy sennie kołysana.

Siedzieli cicho, wsłuchani w milczenie
odległych pustek, w bezmiar wód wpatrzeni,
samotni, cisi, bez ruchu dwa cienie,
wyszłe z cyprysów tajemnej zieleni.
Tylko swe zgodne jednotonne tchnienie
słyszeli, wzajem do się przytuleni.
Tej chwili Henryk znad róży kielicha:
„Verweile doch, du bist so schön!…” rzekł z cicha.

„Verweile doch!…” Poza nim cmentarz życia,
powiędłe myśli, albo wbite w błoto,
wszystko stracone i nic do zdobycia,
i serce próżną stargane tęsknotą…
Przed nim?… Z przeszłości ciemnego ukrycia
jutro — twarz bladą śmiertelną martwotą
wychyla, widmo straszne i pokutne,
trwogę niosące, i jak trumna smutne.

„Verweile doch!…” Bo oto wczesna idzie
starość i nędza ciała, co trupieje;
starość w swej całej grozie i ohydzie,
starość, co lodem przerażenia wieje,
starość, kąpana w fizycznym bezwstydzie,
wstrętna, okropna; starość, która leje
na nędzne ciało ludzkie kubeł kału
i robi zgniłe próchno z „ideału”.

Starość, co łamie, druzgoce i depce,
starość, co nurza w szpetności po uszy,
starość, co żywą krew po kropli chłepce,
starość, co serce zabija, mózg suszy,
starość, co pierwsza nad dzieckiem w kolebce
staje i krokiem się odeń nie ruszy
i jak śmierć za nim bezustannie chodzi — —
wybrańcy bogów umierają młodzi.

„Verweile doch!…” Daremnie… Przeszła chwila,
przeszła i więcej nigdy nie powróci,
nigdy już więcej… Czuł, że się pochyla
w nim coś ku ziemi, zasępia i smuci.
Czar znikł, jak lotnych obłoków flotylla,
gdy je po morzu w nicość wiatr rozrzuci.
Zrozumiał, że w tej chwili do zenitu
doszło u niego uczucie dosytu.

Zrozumiał, że już więcej tu na ziemi
wydobyć nic już nie zdoła z użycia,
zanim go starość z szczękami trupiemi
chwyci, z ciemnego wypełzła ukrycia.
Tu, nad wodami siedząc błękitnemi,
swą najpiękniejszą miał godzinę życia,
pośród natury jak cud, przy kobiecie
jak wybujałe w słońcu polne kwiecie…

I wolnym ruchem wyjął z kamizelki
papierek, w którym nosił cyjankali;
spojrzał — — na ręku miał zwitek niewielki — —
wzdrygnął się — — po tym już nic nie ocali —
jednak czy warto żyć bez żądzy wszelkiej,
bez pragnień, złudzeń, nadziei?… W oddali
zobaczył nagle w parku, wśród topoli,
panią Irenę, idącą powoli.

Pani Irena szła, a Henryk wstawał,
nie będąc pewny, czy widzi na jawie,
czy też złudzenie go bierze na kawał
i ambetuje, jak mówią w Warszawie.
Ona! Tak, ona! Czyżby nie poznawał?!
Ta sama gibkość i smukłość w postawie,
te same ruchy, rysy… Święte bogi!
Irena! Ona!… Zerwał się na nogi.

Wraz z nim zerwała się z ławki Viola,
która dotychczas patrzała na morze.
Stanęła smukła, gibka jak topola,
a na twarz wyszły jej rumieńców róże —
zażenowała ją szatek swawola,
które wiatr lekki podnosił ku górze,
więc się ogarnia rączkami, pół dzika,
pół przestraszona patrząc na Henryka.

Pani Irena stała blada cała —
w jej oczach tysiąc zaświeciło błysków,
zda się, że nagle na głaz skamieniała
i była jak statua z wodotrysków
albo monument… List, który trzymała
w ręku, od palców kurczowych uścisków
zwinął się w biały, pomięty papilot —
a usta były jej, jak działa wylot,


dopóki lontu kanonier nie zniży…
Straszliwy otwór… Wtem krew jej na lice
buchnęła, o krok jeszcze przyszła bliżej
i na Henryka oczów błyskawice
zwracając, oczów, jak sierć kolcozwiérzy,
list odrzuciła precz na fal śnieżyce
i, lady Makbet ruch z trzeciego aktu
czyniąc, przez zęby rzekła: „To pan tak tu?!…

To, gdy ja myślę, że pan schnie z żałoby
i o mnie tylko myśli, za mną jęczy,
pan tu z dziewczyną włoską?!… Boże! Kto by
pomyślał?!… To ja!… A pan tu się wdzięczy
do jakiejś Włoszki! Ja!… Nie! To warto by
w powieść!… Ja myślę, że on się tu męczy,
że on tu kona od przeszło dwunastu
miesięcy — a on tu… Non! Ça surpasse tout!

Ha! to zaiste godne pana, w taki
ubliżyć sposób bezbronnej kobiecie!
Poznaję pana — — zawsześ pan jednaki —
nic się nie zmienia widać na tym świecie!
Poznałabym cię wszędzie — ach! Te krzaki!
Jeszcze się podrę gdzie! — Postępujecie
zawsze jednako z nami — po tym kroku
pana poznałabym w największym tłoku!

Lecz teraz kwita z nami! Już na wieki!
Słyszysz pan? C'est fini — fini à jamais!
Je ne veux plus vous voir! Où suis-je? Chez qui?
W jakąż rozpusty straszną wpadłam jamę!
Wyprowadź mię pan stąd! Ja bez opieki!
Mój mąż, ten bałw… to jest… Przez taką damę!
Przez taką… tak się dać skompromitować!
Non! C'est trop! Zaraz pan mnie stąd wyprowadź!

Albo… ah! ah! ah!…” — krzyknęła i padła
prosto ku Henrykowi — ledwo złapał —
Viola na to patrzała pobladła,
a deszcz jej cichych kropel z sukni kapał,
wreszcie spytała, czy by prześcieradła
nie przynieść, widząc, że Henryk już sapał,
i położywszy tę signorę na niem,
zanieść ją do pokoju przed skonaniem?

Henryk powoli przytomniał — — na rękach
miał swoją dawną, kochaną, straconą,
dawną Irenkę o tych samych wdziękach,
które mu duszę czyniły szaloną;
włosy jej znowu rozsnuły się w pękach,
gdy przewiesiła w tył głowę zemdloną,
spod gorsu piersi wyjrzały z ostrożna,
wstydliwie, jakby pytając: czy można?…

Na rękach czuł ją swych całą zwieszoną,
czuł ciepło ciała jej i jej oddechu,
przy piersi czuł jej falujące łono,
czuł krew tętniącą w jej żyłach w pośpiechu,
czuł swoją dawną, kochaną, straconą —
a ona z wolna, w smętnym półuśmiechu,
pół powiek wzniesie i pół ust rozchyli
zbladłych, podobnych półrozwartej lilii —

i patrzy… Wszystko pierzchło mu sprzed oczu,
cierpienia, męka, gniew i wszystko potem —
zanurzył palce w jej gęstym warkoczu,
co się pod słońca światło błyszczał złotem,
schylił twarz — — w oczu jej mglistym przezroczu
zadrgało światło — — nagle rąk mu splotem
objęła szyję — i czoło im z czołem,
usta z ustami spoiły się społem…

Jak długo trwał ten czar — — któż takie chwile
liczy — — lecz nawet Henryk uczuł życie…
On, co przed chwilą chciał się skryć w mogile
przed nudą: tonął, jak chłopak, w zachwycie,
jak chłopak, gdy już poczuł się na sile
schwycić dziewczynę wpół, w owsie lub w życie,
i w tył przegiąwszy, nieledwie ku ziemi,
spoił jej usta z ustami swojemi.

O gdyby chwila pierwszego objęcia
mogła być wieczną!… Któż tego nie pomni?
Te tajemnicze, te nieznane wgięcia,
te skryte czary kształtów… Któż zapomni?
Pierwsze zbliżenie ust do ust dziewczęcia,
co oszaleni i unieprzytomni,
pierwsza płomienna rozkosz nocą późną…
„Verweile doch! du bist so schön!”… Na próżno…






Przez turnie, pustki…



Przez turnie, pustki wiatr ściga mgły,
ściga niechwytne nad wodną toń — —
o serce ludzkie, ścigaj swe sny,
przez turnie, pustki je goń.

Ścigaj niechwytne twoje sny-mgły,
aż cię ból zdejmie i żal i gniew,
goń je, aż z ciebie wytrysną łzy,
wytrysną łzy, wytryśnie krew…






Przy Morskim Oku



Ty martwa wodo wśród nocnej ciemnoty,
Jak ja ci twojej zazdroszczę martwoty!
Gdyby te wszystkie góry do twej fali
Razem runęły: jeszcze ciężar ich
Byłby mniej straszny, niż ten, co się wali
Na pierś człowieczą ciężar przeczuć złych.

Huczą nad tobą burze, martwa wodo,
Płomienną strzałą gromy toń twą bodą,
Ale najdziksza górska nawałnica
Tak nie zatarga twoich głuchych fal,
Jak duszę targa daremna tęsknica
I żal, bezbrzeżny, beznadziejny żal.

Ku głębiom twoim, martwa wodo, ścieka
Wiecznie szumiąca z urwisk stromych rzeka;
Nigdy się szum ten posępny nie zgłuszy,
Nigdy, aż zwali się granitu zrąb — —
Tak wiecznie szumi smutek w mojej duszy
Pełnymi płynąc nurtami w jej głąb.






Psyche



Psyche tajemna, smętna, zamyślona,
wyciąga ku mnie dziewicze ramiona
i twarz nade mną pochyliwszy białą,
duchowi memu każe rzucać ciało
i z własnych żądz mych i pragnień pogrzebu,
z mogiły szałów mych i namiętności
ku mistycznemu podnosi mię niebu,
jakbym już duchem odstawał od kości.

Młodości mojej purpury i łuny
w dym się zmieniają i w ciemne całuny…
Niejedno myśli wybujałe kwiecie
wiatr po rozłogach i topielach miecie…
Niejedna chęć ma, ach! niejedna prysła
jak bańka szklana, gdy na głaz upadnie;
niejedna gwiazda, nade mną rozbłysła,
w głuchych odmętach leży zgasła na dnie…

Ileż wiar moich i obłędów ile
we wspomnień żywej spoczywa mogile…
Wielkie kościoły, kędym klękał wprzódy,
kłamstw okazały się pełne i złudy…
Pustynia ruin wokoło się piętrzy,
strzaskanych kolumn leżą całe zwały —
posągi bogów o twarzy najświętszej
strącone z podstaw w proch poupadały.

Jak czynią ludzie, wielką trwogą zdjęci,
zło myśli chciałem pogrześć w niepamięci,
lecz ono było jako wąż pod liśćmi —
i nie wiedziałem w końcu, dokąd iść mi,
w jakiej się ukryć niedostępnej twierdzy
przed własnej myśli pościgiem zażartym?
Gdzie obmyć ducha ze śniedzi i ze rdzy,
by Blask odświetlał i był Blasku wartym?

W bezdni upadku, w porywów bezkresie,
byłem jak okręt, który burza niesie:
jedna pod chmury wyrzuca go fala,
druga w przepastną toń odmętów zwala…
Czegom nie odczuł?!… Każdy atom duszy
przez piekło swoje szedł, boleścią siny —
i czułem w końcu, że się duch już kruszy
i że nic nie mam dla życia — prócz śliny…

Aż niewzywana i niespodziewanie
biała i czysta Psyche przy mnie stanie
i takie światy mi nowe ujawni,
jakich śnić nawet nie zdołałbym dawniéj;
światy, gdzie wchodzić tylko ci są zdolni,
co poświęcili swoje zmysły Myśli,
których duch z ciała się więzów uwolni,
choć jeszcze odeń są śmiercią zawiśli.

Jeśli przez moich namiętności zgliszcze
zbrudzoną duszą przelśnię i oczyszczę;
jeśli człowieka w duchu moim zgniotę
i ducha zmienię w wszechwładną istotę:
królestwa swego mistyczne wrzeciądze
na oścież wówczas otworzy mi Psyche,
i wejdę w jasność, jak dziś w mroku błądzę,
i ze skał grzmiących wejdę w łąki ciche.

W owej tajemnej, głębokiej wyżynie
duch mój się w duchu wszechświata rozpłynie,
a razem w siebie jego bezmiar wchłonie,
jak jedną tworzą toń dwie zlane tonie.
W ów świat podniósłszy się raz i wstąpiwszy,
wzgardę czuć będę, kędy dziś się trwożę,
i mrąc dla siebie, sobie będę żywszy,
i gasząc płomień, będę patrzył w zorzę.

I mieć tam będę tryumf wyzwolenia
ducha z pęt żądzy, co go opierścienia;
tryumf najwyższy, kiedy mi poddanem
będzie, co wprzódy było moim panem;
gdy ludzkie szały, jak sokół w kapturze,
nie będą śmiały zrywać się do lotu
i wszystkie zmysłów i umysłów burze,
jak dym rozwiany, znikną bez powrotu.

I bliski będę wyczuć i zrozumień,
jakim się biegiem toczy życia strumień;
w jakie niebiosa, z bagien i topielisk,
dźwiga się bytu olbrzymi obelisk?
I wiem, że wówczas będę mógł w wszechświecie
znaleźć harmonię pełną i porządek
i ze spokojem patrzeć, jak się plecie
nić na wrzecionie czas mierzących Prządek.

Bo ponad wszystkie i nowe i stare,
znajdę tam głębszą: rezygnacji wiarę;
wiarę poddania się najwyższej woli,
co się nad wszystkie inne aureoli,
skąd wszystkie inne biorą swój początek
i moc pozorną, naprawdę bezwładną;
gdzie wrócić muszą, podobne do łątek,
co z wody wyszły i w wodę upadną.

Jeszcze czas nie jest, lecz mi Psyche biała
na oczach duszy wiecznie będzie stała,
i owa w dali, jak fatamorgana,
kraina ducha, przez nią pokazana,
już zapomnienia mgłą się nie powlecze,
i zapalone mam gwiazdy przewodnie:
zwyciężyć w duchu, co w nim jest człowiecze,
i patrzeć śmierci w twarz wprost i pogodnie.






Pusty okręt



Kędyś, kędy nikt się nie ośmieli
z żywych płynąć na bezkresy morza,
u ścian skalnych stromego podnóża
stoi okręt na ciemnej topieli.

Pod blask słońca jak szkielet się bieli:
wicher rozniósł żagle na przestworza,
nagie, sztywne sterczą maszty z łoża,
na kształt suchych, olbrzymich piszczeli.

Z wolna, wielki, pogrąża się w bezdno
ten trup-okręt wbity do cieśniny — —
pustka śmierci — czasem tylko siny

cień skał nagich na deski się kładzie
w noc miesięczną bladą i bezgwiezdną,
lub krab pełza po pustym pokładzie.






Refleksja



Tam, gdy pomyślę, że się spotkać mamy,
wstąpiwszy w wiecznej Tajemnicy bramy,
my, cośmy w krótkiej wspólnej życia chwili
kochali siebie lub nienawidzili:
niczym mi zda się, prochem, wobec niemej
martwoty śmierci, wszystko, co czujemy.

Tam, jeśli spotkam pomiędzy smętnemi
marami — ludzi, których tu na ziemi
nienawidziłem niegdyś, lub kochałem:
czyliż ich sobie umarły przypomnę?
Uczucia owe będąż mi przytomne,
które wstrząsały mym żyjącym ciałem?

Tam chyba spokój jest wieczny… Więc gdy mię
ta myśl ogarnie, kiedy z tym orszakiem
widzę złączonych i siebie, i ludzi,
wtłoczonych w chmury umarłych olbrzymie
na wieki wieków: wówczas mi się takiem
niczym wydaje treść duszy człowieczej,
która się życiem oślepia i łudzi,
a której wszędzie i zawsze śmierć przeczy.

Z tą myślą wszystko przebaczyć tu mogę,
a razem żądać win mych niepamięci,
bo Tam, w posępną śmierci idąc drogę,
cielesnym szałom i nędzom odjęci,
czyż nie będziemy, jak głuchy i niemy
mgieł poczet, co się przez górskie pustynie
przesuwa wolno i gdzieś w bezmiar płynie,
jeśli w ogóle Tam jeszcze będziemy?…






Rycerz



Jedzie, jedzie rycerz z dali,
młody rycerz w lśniącej stali,
a po hełmie laur mu pnie się,
dank i chwałę z pola niesie.

Jedzie, pyta: co się dzieje?
w domu nie był czas niemały.
„Rozpoczęły się turnieje,
męże idą szukać chwały.

Wstali starsi, młodsi wstają,
w szranki idą całą zgrają,
idą w szranki z piersią wrzącą,
laury twoje sen im mącą.

Idą w szranki całą zgrają,
laury twoje sen im mącą,
ciebie tylko tam czekają,
hej, rycerzu z zbroją lśniącą”.

Jedzie, jedzie rycerz z dali,
młody rycerz w lśniącej stali;
czerpiąc siłę z krwi i bolu,
dank i chwałę zdobył w polu.

Jedzie, wieje z hełmu kitą,
orle skrzydła świecą w godle,
chrzęści zbroja, grzmi kopyto,
lecz się rycerz chwieje w siodle.

Stanął, szepce: „Przyjacielu,
zawodników widzę wielu,
niby z sobą walczą kopią,
ale we mnie oczy topią.

Ze mną, ze mną to na próbę
wyjechali tam do słupa
i te drzewca wzięli grube — —
a ja wiozę w sobie trupa.

Upiór patrzy w moje oczy,
świat mi cały kirem mroczy,
zimne ręce na mnie wkłada,
wyje za mną: biada! biada!

Co mi moc ma, chwała warta,
cóż, choć imię niesie grozę — —
na ramionach moich czarta,
w ciele moim trupa wiozę.

Lecz na Boga! zanim runę,
jeszcze skrzeszę mieczem łunę,
jeszcze laury zerwę świeże
choćby na grób!… W bój, rycerze!…”






Rzeka mistyczna



Coraz dalej płyniesz, rzeko, rzeko,
brzeg twój coraz pustszy i urwistszy,
a twe wody płyną coraz bystrzej
i pian męty ciemne z sobą wleką
ku otchłani, gdzie wszystko przepada,
gdzie ostoi się tylko Zagłada.

Ach, te źródła jasne i przejrzyste
pod promiennym, pogodnym błękitem;
te narcyzy z kwieciem srebrnolitem
nad źródłami i lilie śnieżyste,
i to złote słońce, co upadło
w pełne kwiatów szklanych wód zwierciadło…

Ach, nie wrócisz ty już, rzeko, rzeko…
Coraz dalej płyniesz, coraz dalej…
Źródła twoje zostały w oddali,
brzeg twój kwietny pozostał daleko…
Między martwe stepy i pustynie
fala twoja głucho, martwo płynie.

A tam czeka ciebie i pochłonie
tajemnicza i straszliwa przepaść,
kędy wszystko, co jest, musi przepaść:
niezgłębione, nieprzejrzane tonie,
gdzie, niezwrotnej podróżnicy drogi,
giną światy całe i ich bogi.






Salamandra



Przez obcy szedłem las — posępny stał;
ciemniał w nim dzień — wilgotne mchy
słały się u mych nóg, z nadwodnych skał
zwisały zimne, brudne, ślisko szły
w parowów głąb. Potoku pienny nurt
po progach wył wzdłuż drogi, to znów cichł,
z kamiennych w toń się przelewając furt.
Wśród gonnych drzew tu owdzie, jakby mnich
(dalekich Tatr widziadło), karli smrek,
obrosły gąszczem konarów aż do stóp,
w milczeniu stał i ciszy leśnej strzegł.
I nic nie rwało jej; jak ciemny grób
milczał ten las, tonąc w ponury mrok.
Tam szedłem sam — szeleścił w ścieli krok,
to patyk trząsł, to bełkło trzęsawisko.
Gdziem był? — tak, wiem: ja byłem ludziom blisko,
ale mój duch, jak niegdyś na Jeziorze
Królewskim, zszedł z kolisk ludzkiego świata,
i wszystkie w tłum zbiegły się ku mnie lata,
przeżytych dni, przeżytych godzin morze…
Wszystko, com czuł, czegom przepragnął w życiu,
zbiegło się ku mnie w tłum — wszystkie tęsknice, chęci;
widziałem tam, jak pasmo wzgórz w odbiciu
kliszy: zebrane współ epoki mej pamięci.
I moja krew, i mózg mój, i marzenia,
porywy duszy, woli mojej sny,
nadzieje, wiary: wśród tego milczenia
ozwały się, przyszły i ze mną szły
mówiące do mnie, w mrok. A głos to jeden był,
ogromne, straszne jedno zapytanie:
Co pozostało z nich?… Ze skalnych brył,
gdy spadną w dół, skruszony rum zostanie,
kamieni stos — lecz co zostało z nich?
Co z duszy mej i z mojej krwi żywota?
Czyliż, jak kurz od koła leci szprych,
tak z życia duszy treść odlata i robota?
Wewnętrznej pracy wóz przetoczy się wśród dróg,
i nie zostaje nic, jakby nie przebiegł wcale?
I gorzki żal się wśród czeredy wzmógł
mych myśli, czuć. Po cóż — mówiły — po co
byłyśmy, jeśli mniej trwania w nas, niźli w skale
podłej, z której się żwir i głazy wygruchocą?
Po coś ty rodził nas i my rodziły ciebie?
Pytały tak, a ja, jak gdybym na pogrzebie
pochodnią tylko był i więcej niczym, wkoło
świecąc na smutku mrok i na zgryzotne kiry,
tak szedłem — — milczał las, woń stęchłą zioło
dawało z błot, i mchy, nad wodne wiry
zwisłe, dławiły dech… I ciągły szum: Gdzie my?
Gdzie żywot twój, co z nas się plótł, jak z sita
plecie się kosz? Gdzie my: twe myśli, sny,
gdzie żywot twój?… Cóż powiem? Pod kopyta
wtrącił was Czasu rumak i Nicości?
Zdeptał was, jako koń Atylli złém
kopytem deptał wsie? Kędyście w toń tej czczości,
co się przeszłością zwie, kędyście w grób, w pokłady
strawionych ludzkich rzeczy zapadły — czyż ja wiem?…
Wtem u mych stóp, pod zboczem usypiska,
wśród mokrych nor, patyków, jako gady
pełznących w las, nad miejscem, gdzie połyska
bagienka szkło: ujrzałem nieruchomie
stojącą salamandrę. Czarne ciało,
pomalowane w żółte plamy, słało
się tuż nad ziemią i w leśnym ogromie
wiązało do się wzrok, jak świeca w ciemnej sali.
Przez długą chwilę przeciweśmy stali,
aż mi się zdało, że w tej wędrownicy
pustkowi leśnych, w tej wiecznego cienia
mieszkance niemej: wszystkie me pragnienia
i cały bezmiar żywota tęsknicy,
i wszystko, co się w mym życiu nie stało,
wraz się skupiło i wraz zamieszkało,
ażeby błądzić tu, w wiecznej mrocznicy
obcego lasu… Dni, godziny, lata,
co za mną z głuchym zapytaniem gnacie,
widma cmentarne, czyliż wy w warsztacie
natury wiecie, jakim kręgiem lata
koło wszechbytu? Czy znacie pierścienia
początek i kres? Czy wiecie, że współ wraz
może wam wszystkim ten odpowiedź daje las ?
Że wszystkie zżyte sny, sny zżyte i natchnienia
i cały skarb, co człowiek w sobie miał,
może się taką ot straconą rzeczą stał,
jak salamandra ta wśród lasu mrocznych głębi?
Więc nie pytajcie mnie, kędy jesteście,
ani pytajcie mnie, czy się z was co zezrębi,
ani się za mną w tłum tych mar żałobnych nieście,
bo nie wiem nic — — widzicie: milczy las…
Jeżeli tu przez wszystek bytu czas
błądzić człowieka los — może i to, co zżył,
wieczyście błądzi kędyś — tuman sił
straconych w wieczny mrok…






Sierpniowe złote muchy…



Sierpniowe złote muchy lecą,
promienie słońca bystro świecą —
taki mnie smutek, żal porywa,
aż ręka dłonią wzrok przykrywa.

Nie chcę na światło patrzeć Boże,
gdy serce być, gdzie chce — nie może,
gdy wola losu nieugięta
ruch mój i wolę moją pęta.

Nie tęsknię ja za niczym takiem,
czego bym nie chciał, będąc ptakiem;
za wszystkim tęsknię, co w swej sferze
orzeł pod skrzydeł łuki bierze.

Któż tak ukochał słońca wyże,
gdzie wrą atomy światła chyże,
wre atmosfera i w krysztale
nieba stopione wrą korale?…

Tam Bóg mój mieszka uśmiechniony,
na niebios oparł się opony,
w nieskończoności, precz, w bezbyciu,
daleki, obcy wszemu życiu.

Wielcy poeci! Wstańcie z grobu!
Zejdźcie się, duchy z prochów globu,
śpiewajmy ponad huragany
większy hymn Panu ponad Pany…

Sierpniowe blaski złote świecą,
złociste, szkliste muchy lecą,
a moje serce schnie w żałobie
na siły swojej, męstwa grobie…

Butwieją statki u wybrzeży,
choć się ocean pianą śnieży,
choć tysiąc wichrów na topieli
grzmi, jak na trąbach grzmią anieli…

Jak aniołowie pełni dumy,
w piór grzmoty strojni, w włosów szumy,
a których brew, jak błyskawica,
nad oczy, jak nad krąg księżyca…

W głębinie duszy mej — żałości
nie pojmą ludzie mali, prości —
lecz ty, strącony hełmie w mrowie
z gzymsów świątyni: wiesz, co mówię.






Słońce



Słońce! słońce! słońce! słońce!
Wszystko lśni się, świeci, pała,
złote iskry skaczą z morza,
złotem błyska mewa biała.

Złote smugi drżą po wodzie
aż po Capri, po Sorrento —
na słoneczny wiatr okrętów
białe żagle rozwinięto.

Na roztoczach morskich głębi,
na szmaragdach i błękitach,
fioletu ciemne plamy
w rozzłoconych lśnią prześwitach.

Wzgórz majaczą gięte łuki
przez przezroczą mgłę błękitną —
na ich stokach białe miasta,
jak kamelii ogród kwitną.

A tam w dali przezroczysto
jak jezioro lśni się morze —
srebrno-białej gładkiej tafli
jeden wiatru smug nie porze.

Jaki spokój tam i cisza — —
zda się, z głębi, od Sorrenta
wyjdzie cicho z morza Wenus
naga, piękna, uśmiechnięta.

Wyjdzie cicho i z warkoczy
strząśnie wody krople lśniące —
świat się pławi w złotym blasku —
słońce! słońce! słońce! słońce!






Śpiąca królewna



Zasnęła… z marzeń wygnano ją światów,
W duszy jej struny pozrywano śpiewne,
I przemieniła się królewna kwiatów
    W śpiącą królewnę.

Dziś już nie pragnie być ludziom jak wiosna
Promieniejąca, świetlista i wonna,
Ani błękitnieć ziemi jak litosna
    Pragnie Madonna.

Dziś już nie pójdzie stawać ponad rzeką
I puszczać oczu na fal tonie szmerne,
Aniby chciała lecieć gdzieś daleko
    W cisze niezmierne.

Dziś nie wyciąga już ramion spragniona,
W jakiś się uścisk chyląca omdlale;
Z rumieńcem wstydu na wezbrane łona
    Nie patrzy fale.

Ani dziś dba już, czy jej oczy wzruszą,
Czy uśmiech czyje rozkołysze myśli,
Ni czy są ludzie, co całą swą duszą
    Przy niej zawiśli?…

Kwiaty jej marzeń powiędły wśród ludzi,
Umilkła duszy jej muzyka śpiewna —
Nigdy już, nigdy więcej się nie zbudzi
    Śpiąca królewna.






Wielbić naturę?



Wielbić naturę?… Za co?… Prawda, nie pobłądzi,
Bo nią mus praw tajemnych dla człowieka rządzi,
Bo jest maszyną martwą, a jej ruchy wieczne
Są bezcelowe całkiem, są, bo są konieczne.

Kochać naturę?… Za co?… Za to, że mię gwałtem
Bezwzględnym utworzyła i odziała kształtem
Ludzkim, może nieszczęściu najbardziej przystępnym?
Że mi wciąż grozi skonu widziadłem posępnym?

Że mi dała poczucie i świadomość woli,
A w najsroższej, tyrańskiej trzyma się niewoli?
Że mi w mózg upragnienie wszczepiła poznania,
Ale poznać mi ślepe jej prawo zabrania?…






W nocy



Spojrzałem w nieba ciemności bezkresne
I wzrok mój ugrzązł w tej kopule wklęsłej,
I dziwnej trwogi dreszcze mną zatrzęsły,
Dreszcze mrożące krew w żyłach, bolesne.

W końcach mych palców lęk się ozwał, oczy
Wbiłem w dół, nie śmiąc podnieść ich ku górze:
Coś przeciwnego całej mej naturze
Czuję tam, w nieba ciemnego roztoczy.

Tam nieskończoność, wieczność, nicość — brzmienia,
Które są dla mnie tajemniczym runem,
A każde w mózg mój uderza piorunem,
I mózg druzgota, i w zgliszcze zamienia.






XIX wiekowi







Wieku bez jutra, wieku bez przyszłości…

Asnyk

Naprzód! przez zawichrzone ludzkości przewały!
Naprzód! przez kolumn świata strzaskane zwaliska!
Naprzód poprzez przeklęte wojen bojowiska
I jasne cisze świętej pokojowej chwały!

Naprzód przez głód i przesyt, przez skarby i nędzę,
Naprzód przez śmierć i życie, rozkosz i męczeństwa,
Naprzód przez cały wielki wszechbyt człowieczeństwa!

Nie możem przestać istnieć — więc natężmy wolę
Los zwalczyć i szczęśliwszą wyrwać mu z szpon dolę!
Moc ducha przeciw ślepej fatalnej potędze!

Naprzód! Lepiej w gonitwie do słońca w proch runąć,
Niż czołgać się po ziemi! Krwi swej wylać rzeki
W obronie pragnień życia: niż by przyszłe wieki
Epoce naszej miały w twarz z pogardą plunąć!






Z dawnej przeszłości






I

W pamięci mojej stanęła tak blada
    jak widmo senne,
a przed tym widmem cały świat upada
    w głębie bezdenne.

Upada z całą swą walką, cierpieniem
    w głębie bezdenne,
przed jednym bladym i znikomym cieniem,
    jak widmo senne.




II

Z daleka patrzą na mnie twe oczy
    błękitne, duże,
a chociaż takie są jasne, jak słońce,
    powiek nie mrużę.

Powiek nie mrużę i nieolśniony
    tym blaskiem stoję,
bo jak lód zimne, choć jak słońce jasne
    są oczy twoje.




III

Coraz to większy czar mnie uderza
    z lic twych obrazu,
patrzę weń często, często i długo
    z tęsknotą bez wyrazu.

I z serca mego w twoje bym serce
    krew przelał, miła,
własnym mym życiem chciałbym to sprawić,
    abyś mi ty ożyła…




IV

Słyszałem ciebie… zdało mi się może,
lecz głos twój dzwonił mi chwilę w przestworze,
podobny woni, ziół i kwiatów echu,
co w przestrzeń leci w powietrznym oddechu.

Może bez wiedzy twej, we śnie, w odległy
kraj ku mnie myśli twe cicho pobiegły,
jak te jaskółki, co niekiedy wrócą
zobaczyć dawne gniazda, które rzucą.




V

Zda mi się czasem,
jakby mi na twarz padało to słońce,
co w ową wiosnę świeciło przed laty
dziwnie promienne — —
jakbym tak samo jak wówczas pachnące
w ogrodzie na wprost mych okien czuł kwiaty,
kwiaty wiosenne…

Zda mi się czasem,
że mi ta wiosna czarowna powraca
i wszystkie moje umarłe marzenia
zmartwychpowstaną — —
i cały świat mi szkli się i rozzłaca,
i patrzę w jakieś świetlne oddalenia,
w przestrzeń świetlaną…




VI

Kocham cię jeszcze… Ani mnie powiedzieć
nie wolno tego, ani tobie wiedzieć,
lecz ja nie żądam nic, nawet pamięci…
A wszak tym, którym na oczy się rzuci
noc: o jasności nikt marzyć nie broni,
i to marzenie najwięcej ich nęci,
chociaż im jasność nigdy już nie wróci
i chociaż bardzo cierpią, tęskniąc do niej.




VII

Idę przez drogę życia złą i ciemną,
    dokąd?… Czyż wiem?…
A zawsze, wszędzie twój cień idzie ze mną,
    nocą i dniem.

Zawsze i wszędzie słucha serca mego
    najskrytszych drgnień,
ani opuszcza mię, choć lata biegą,
    twój blady cień.




VIII

Pamiętam ciebie… Zda mi się, że cała
jasność, mojemu życiu przeznaczona,
przeszła wraz z tobą, wielka i wspaniała,
i nigdy więcej, nigdy nie zadnieje…
A nieraz jeszcze wyciągam ramiona
tęskne za tobą, jakbym miał nadzieję,
że przyjdziesz do mnie, i nie mogę do tej
myśli przywyknąć, żeś dla mnie stracona,
że nie zostało mi nic, prócz tęsknoty…
Pamiętam ciebie… Dzień mi bez godziny
nie spłynął jeden, choć lat zbiegło wiele,
żebyś ty z wspomnień mych ciemnej głębiny
nie wyłoniła się, cicha i blada,
jaką widziałem cię niegdyś w kościele
po raz ostatni… Naówczas owłada
mną taki smutek i tak wielka żałość,
jakbym cię wczoraj żegnał… Wobec cienia
postaci twojej, wobec przywidzenia
czuję tę samą młodzieńczą nieśmiałość,
te same dziwne dreszcze i pragnienia,
jakiem czuł niegdyś — i nic już nie pomnę,
ni lat przebytych, ni późniejszych wrażeń,
i myśli moje błądzą nieprzytomne
w krainie zmarłych, zmartwychwstałych marzeń…






Salomon i Sulamitka




SULAMITKA

Twe oczy jak pochodnie gorą, od których noc się rozpłomienia.


SALOMON

Wśród rzęs twe oko jak jezioro, które nadwodny gaj ocienia.


SULAMITKA

Twe usta są jak wiśni grona purpurą malowane ciemną.


SALOMON

Ust twoich róża rozchylona motyle nęci ponade mną.


SULAMITKA

Pierś twa jak brama, kędy woje wroga łoskotem trwożą stali.


SALOMON

Jak dwa gołębie piersi twoje, co na śnieżystej siedzą hali.


SULAMITKA

Twe słowa jak najsłodsze miody, jako szum cedrów twoja mowa.


SALOMON

Jak dźwięczny szelest górskiej wody, jak zapach mirry twoje słowa.


SULAMITKA

Jak płomień podczas nocy mroźnej tyś pożądany mnie i drogi.


SALOMON

Jak łódź do brzegu z fali groźnej spieszę, o luba, w twoje progi.


SULAMITKA

Pierś twą chcę czuć na moim łonie, w uściski pochwyć mnie palące.


SALOMON

Zstokrotnić chciałbym moje dłonie i ust, i źrenic mieć tysiące.


SULAMITKA

Ramiona twoje mnie unoszą, jak róża od gorąca mdleję.


SALOMON

Poję się twego tchu rozkoszą, jak palma w piaskach, gdy wiatr wieje.


SULAMITKA

Obłok zasłania me źrenice, w otchłań upadam, w głębię ciemną…


SALOMON

W oczach mych skrzą się błyskawice, ziemia zapada się pode mną…


SULAMITKA

O luby! szczęścia to godzina, nad wszystkie życia chwile święta.


SALOMON

O luba! chwila to jedyna, gdy się o śmierci nie pamięta.


SULAMITKA

Mądrym i pięknym będzie dziecię, którem poczęła w tej godzinie.


SALOMON

Jak w pączku często kona kwiecie, w łonie niech twoim dziecko zginie.


SULAMITKA

Od zgrozy ciało me drętwieje — — przecz słowu dałeś wyjść strasznemu?


SALOMON

Li tylko to, co nie istnieje, o luba, nie podlega złemu.






Schnąca limba



U stóp mych dzika przepaść. W ciemnym niebie blady
Świeci księżyc, podobny wodnej białej lilii,
Co kielich swój nad ciemne głębiny wychyli.
Cicho — grzmot słychać tylko huczącej kaskady.

Nad nurtem jej ze skalnej wyrosła posady
Limba: zżółkłe konary smutno na dół chyli,
Czując, że dłużej walczyć na próżno się sili
I runie — wicher szumi jej hymny zagłady.

Nie ona jedna toczy tę walkę bolesną:
Są ludzie i narody całe na przedwczesną
Śmierć skazane przez losów okrutne przekleństwo…

I czyż warto jest walczyć, nie wierząc w zwycięstwo?
I czyż warci są życia, którym brak doń siły?
I cóż z tych łez wylanych na słabych mogiły?…






Symbol



Noc na wód cichym, bezbrzeżnym pustkowiu.
Przez nieruchome ciemnych chmur tumany,
Na fale księżyc prześwieca miedziany
Wśród gwiazd, o blasku przygasłym ołowiu.

Wiatr, świszcząc głucho, jak w gęstym sitowiu,
Pełza po wody powierzchni rozchwianej
I, zda się, wlecze senne oceany
Ku nagich, skalnych wybrzeży wezgłowiu.

Na głębi głuchej, ciemnej i bezkresnej,
W mglistym księżyca blasku się kołysze
Krzyż — na nim Chrystus rozpięty bolesny.

Gdzieś w nieskończoność, w nieprzebraną ciszę,
W niezmierną pustkę płynie przez odmęty
Krzyż — na nim Chrystus bolesny rozpięty.






Szatan



Nad oceanu przywiódł brzeg
szatan, zły duch, człowieka,
i rzekł mu: patrz na fale te,
co idą tu z daleka.

Jedna z śród wszystkich owych fal
płynie pomiędzy niemi;
jeśli na wodzie ujrzysz ją,
posiądziesz raj na ziemi.

Odszedł. Zaś człowiek patrzy w dal,
wytęża żądnie oczy — —
miriady swoich wiecznych fal
pod brzeg ocean toczy.

On patrzy, czeka. Żre go głód,
pali słoneczna spieka,
członki mu łamie ciągły trud,
sen morzy go — — on czeka.

Nadzieja i wątpliwość mu
na przemian sercem miota,
a wszystką duszę chłonie w nim
pragnienie i tęsknota.

Wtem traci z oczu widok fal —
zapadła noc ponura;
może szła fala szczęścia tam,
lecz nie mógł poznać: która?

I z żalu włosy z głowy rwie,
a szatan drwi zeń: Biedny!
Idź w las jodłowy — igły tam
szukaj — tej igły jednej…






Virgini intactae



Ust twych więc usta nie tknęły niczyje?
Nikt nie uścisnął twojej drżącej ręki?
Nikt się nie oplótł w twoich włosów pęki,
ani się wessał w twoją białą szyję?

Nikt się nie wsłuchał, jak twe serce bije,
jak omdlewają słów błękitne dźwięki,
a ciała twego kształt smukły i miękki
zdrój tylko widział i wodne lilije?

I nigdy dumne to, królewskie ciało
w niczyich ramion uścisku nie drżało?
pragnienie twoje jest jak blask o wschodzie?

Nigdy w twych oczu słonecznym ogrodzie
nie trysła rozkosz kwiatami złotemi?
Pójdź! Tyś jest szczęściem najwyższym na ziemi!






Wędrowcy



Przez ogród idą pełen cudnych kwiatów,
Na piersi twarze zadumane kłonią,
Nie upajają się czarowną wonią,
Ani wieńcami stroją się szkarłatów.

Pojmują rozkosz barw i aromatów,
Nęci ich ona, lecz nie sięgną po nią;
Chwytają ciernie pokrwawioną dłonią
I liczą ślady bolesnych stygmatów.

Aż przed bramami stanąwszy ogrodu,
Rzekną: «Otośmy, zaufani w słowie,
Drogę żywota przecierpieli całą,

Wściekłego naszych żądz nie sycąc głodu —
Otocz nas nagród obiecanych chwałą
Panie!…» Lecz jeśli nikt im nie odpowie?…






Widok ze Świnicy do Doliny Wierchcichej



Taki tam spokój… Na gór zbocza
światła się zlewa mgła przezrocza,
Na senną zieleń gór.

Szumiący z dala wśród kamieni,
W słońcu się potok skrzy i mieni
W srebrno-tęczowy sznur.

Ciemno-zielony w mgle złocistej
Wśród ciszy drzemie uroczystej
Głuchy smrekowy las.

Na jasnych, bujnych traw pościeli,
Pod słońce się gdzieniegdzie bieli
W zieleni martwy głaz.

O ścianie nagiej, szarej, stromej,
Spiętrzone wkoło skał rozłomy
W świetlnych zasnęły mgłach.

Ponad doliną się rozwiesza
Srebrzysto-turkusowa cisza
Nieba w słonecznych skrach.

Patrzę ze szczytu w dół: pode mną
Przepaść rozwarła paszczę ciemną —
Patrzę w dolinę w dal:

I jakaś dziwna mnie pochwyca
Bez brzegu i bez dna tęsknica,
Niewysłowiony żal…






W jesieni



O cicha, mglista, o smutna jesieni!
Już w duszę czar twój dziwny, senny spływa,
Przychodzą chmary zapomnianych cieni,
Tęsknota wiedzie je smutna i tkliwa.
Ileż miłości, och, ileż kochania
Umarła przeszłość z naszych serc pochłania,
Z naszych serc biednych, z naszych serc bezdeni!…

Zamykam oczy… Blade, ciche cienie
Suną się w liści posępnym szeleście —
Jak obłok światła; niesie je wspomnienie…
O, dni umarłe! o, dni! gdzież jesteście?…
Co pozostało po was?… Ach! daleko,
Daleko kędyś toczycie się rzeką
Szarą i mętną w głąb puszcz i w milczenie…






Wszechmocny Bóg



Wkoło mej głowy światy. Sam z siebie je tworzę,
I sam w sobie je niszczę. Nieskończoność, wieczność
Stworzyłem. Rozkazałem — i wstała konieczność,
By okuć wszechistnienie w wieczystą obrożę.

Zechcę i drzwi nicości istnieniu otworzę,
Drżą światy, mojej woli widząc obosieczność
I czując dwóch idei nieustanną sprzeczność,
Z których żadna dotychczas zwyciężyć nie może.

Lecz gdy zechcę, zwycięży ta, co niepojęta,
Od wieków trwoży światy: idea niebytu,
I tylko sam zostanę, moc nieogarnięta.

Blade cienie, posępne, nikłe mary mitu,
Kupią się niezliczoną chmurą pod me nogi:
Depcę je w mej olbrzymiej chwale — to są bogi.






Zbrodnie



Na rozhukanych koniach, wśród zamieci,
W wirze kurzawy kłębów, chrzęstu, łomu,
Wśród huraganów ryku, grzmotów, gromu,
Orszak fatalnych amazonek leci.

Lecą przez łany i stepy stuleci,
Przez pieśni zwycięstw, przez jęki pogromu,
Pośród wrzaw pychy, pośród milczeń sromu,
Przez zwały złomisk, przez ogrody kwieci.

Lecą w purpurach i szatach u ramion,
Trzymając w rękach lilie i pochodnie,
Krwią, łzami, błotem szlak ich dróg poplamion.

Jedne urocze, jak hurysy wschodnie,
Inne, jak furie, pełne wstrętnych znamion:
Na rozhukanych koniach lecą Zbrodnie.






Zbroja Zawiszy



A kiedy się zabierała wyprawa krzyżowa,
przyszedł Czarny Pan Zawisza Sulimczyk z Garbowa
do płatnerza sławetnego krakowskiego cechu,
co w fartuchu stał i z młotem, arcymistrz od miechu;
który witał go pokłonem, znał rycerza z twarzy,
zaś Zawisza mu na ramię rękę sparł i gwarzy:
«Słyszałeś to, bracie, o tym, że cny król Jagiełło
wbrew rycerzom pod krzyżami krwawe podjął dzieło;
już poluje het po puszczach i zwierzynę bije,
aby miało jeść co wojsko, gdy dźwigną kopije.
A gdy z dala u cesarza rzymskiego na dworze,
gdziem w estymie był okrutnej i w srogim honorze,
posłyszałem, że się Polska do boju porywa,
wrazem jechał, aby łańcuch nie był bez ogniwa.
Uróbże mi, proszę, bracie, zbroję, jak się patrzy,
nową zbroję na bój święty, od tego nie gładszy,
jaki ze mną Aragonu król Jan niegdy zwodził,
a któregom wyparł z siodła, ledwom go ugodził.
Ma być zbroja hartowana z grubej w plecach blachy,
abym ciężki był na koniu, jak krakowskie gmachy;
ma być zbroja szmelcowana, bym jak miesiąc lśnił się,
by poznali, gdzie Zawisza i kędy on bił się».
Gdy powiedział tak, zaraz się mistrz zabrał do pracy,
kazał sobie dać do miechów dwóch tęgich duchacy,
by dmuchali wiatr na węgle, a sam miarę bierze,
by Zawiszy postać zmierzyć. «Mierz, bracie, a szczerze —
mówi rycerz — bom ci to ja nienawykły ciasno;
lubię słyszeć brzęk zbroicy, gdy ją stalą głasną,
i jest dla mnie to niemałą, płatnerzu, uciechą,
gdy mi dźwięknie między zbroją a sercem, jak echo.
Już też długo Krzyżak polskie pogranicze derbił,
czas, by mu się na łbie twardym polski miecz wyszczerbił;
wstanie Polska, jak lew z leży, i mocna i mściwa,
więc mi kuj zbrój, aby łańcuch nie był bez ogniwa.
Ma być zbroja hartowana z grubej w plecach blachy,
abym ciężki był na koniu, jak krakowskie gmachy,
na ramiona kuj mi grubo, bym, gdy się zamierzę,
taki ciężar miał u miecza, jak z kopalń mincerze;
grubo kuj mi zbrój na uda i nagolenniki,
bym parł konia, jak kra drzewo, kiedy runę w szyki,
li na piersiach kuj mi cienko, cienko, jak opłatek;
niechaj będzie stal tak cienka, jak lilii płatek,
jako lilię kuj od przodku, bym też za ojczyznę,
jeśli Niemiec to potrafi, wziął na piersiach bliznę».






Życie



Wszedłem — — świat mi się zdał jak jeden cud,
Czarowna wizja, w ekstazie zrodzona…
Od gór do lasów, od nieba do wód,

Biegła ma dusza zachwytem szalona…
Jakbym ku sobie wszechświat garnąć chciał,
Młodem ku niemu wyciągnął ramiona…

Z lasów i łanów, z wód, z wysokich skał,
Z niebiosów, zewsząd na moje zachwyty
Bóg szczęścia uśmiech mi w odpowiedź słał.

Biec chciałem, cudem i czarem niesyty,
Dalej i dalej!… Wtem owiał mnie chłód
I w przerażeniu stanąłem, jak wryty.

Krew mi się wszystka ścięła w żyłach w lód:
Straszna przede mną stała upiorzyca,
Z piekielnych kędyś wyzionięta wrót.

Trąd jej okrywał trupio-żółte lica,
A oczy miała żarłoczne, jak sęp,
Którego nigdy i nic nie zasyca.

W zmierzwionych włosach gadów wił się kłęb,
Ohydna, straszna weszła mi na drogę,
Odziana w łachman gnijący i strzęp.

Śmiertelną czując odrazę i trwogę
Chciałem uciekać, ale woli wbrew
Czułem, że nóg mych poruszyć nie mogę.

Rozpacz mnie wówczas porwała i gniew,
Chciałem poczwarę usunąć przebojem
Z drogi mej, w głowie huczała mi krew;

Chciałem biec dalej za tym szczęściem mojem,
Którym mi świata uśmiechał się bóg,
Za pięknem, światłem, weselem, pokojem.

Lecz próżno! Ruszyć nie mogłem mych nóg,
A wiedźma ku mnie zbliżała się ona,
Pełnemu wstrętu i śmiertelnych trwóg.

I zrozumiałem, że próżna obrona,
że nie potrafię ujść tych strasznych rąk,
że mnie przyciśnie poczwara do łona

I wśród piekielnych obrzydzeń i mąk
Zapładniać będę musiał tę ohydną
I w jej uściskach pędzić dni mych ciąg.

A ona, dłonią bezczelnie bezwstydną
Jęła obnażać swój okropny kształt
I w swej nagości stanęła mi widną.

Każdy łachmanów odsłoniła fałd,
A oczy moje spod powiek skostnienia
Patrzyły, woli mej zadając gwałt.

I pochwyciła mnie w swe uściśnienia — —
O dziwna, straszna ironio! Jam czuł
żądzę wśród wstrętu, rozkosz wśród cierpienia.

Jej wzrok podniecał, choć jej oddech truł,
I pot mi czoło zlewał już obficie,
A jeszczem nie rwał węzła, co nas skuł.

Ktoś jest? — spytałem. Odrzekła mi: «Życie».




