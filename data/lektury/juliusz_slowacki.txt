

A jednak ja nie wątpię — bo się pora zbliża…



A jednak ja nie wątpię — bo się pora zbliża,
Że się to wielkie światło na niebie zapali,
I Polski Ty, o Boże, nie odepniesz z krzyża,
Aż będziesz wiedział, że się jako trup nie zwali.

Dzięki Ci więc, o Boże — że już byłeś blisko,
A jeszcześ Twojej złotej nie odsłonił twarzy,
Aleś nas, syny Twoje, dał na pośmiewisko,
Byśmy rośli jak kłosy pod deszczem potwarzy.

Takiej chwały od czasu, jak na wiatrach stoi
Glob ziemski — na żadnego nie włożyłeś ducha,
Że się cichości naszej cała ziemia boi
I sądzi się, że wolna jak dziecko, a słucha.

Zaprawdę w ciałach naszych światłość jakaś wielka
Balsamująca ciało — formy żywicielka,
  Uwiecznica… promienie swe dawała złote
  Przez alabastry ciała.






Anioły stoją na rodzinnych polach…



Anioły stoją na rodzinnych polach
    I chcąc powitać lecą w nasze strony,
Ludzie schyleni w nędzy i w niedolach
    Cierniowymi się kłaniają korony,
Idą i szyki witają podróżne,
I o miecz proszą tak jak o jałmużnę.

— Postój, o postój, hulanie czerwony!
    Przez co to koń twój zapieniony skacze?
— To nic… to mojej matki grób zhańbiony,
    Serce mi pęka, lecz oko nie płacze. —
Koń dobył iskier na grobie z marmuru
I mściwa szabla wylazła z jaszczuru.






Balladyna
Tragedia w pięciu aktach





KOCHANY POETO RUIN!

Pozwól, że pisząc do ciebie zacznę od apologu, który mi opowiedziano nad Salaminy zatoką.

Stary i ślepy harfiarz z wyspy Scio przyszedł nad brzegi Morza Egejskiego, a usłyszawszy z wielkim hukiem łamiące się fale; myślał, że szum ów pochodził od zgiełku ludzi, którzy się zbiegli pieśni rycerskich posłuchać. — Oparł się więc na harfie i śpiewał pustemu morza brzegowi: a kiedy skończył, zadziwił się, że żadnego ludzkiego głosu, żadnego westchnienia, żadnego pieśń nie zyskała oklasku. Rzucił więc harfę precz daleko od siebie, a te fale, które śpiewak mniemał tłumem ludzkim, odniosły złote pieśni narzędzie i położyły mu je przy stopach. I odszedł od harfy swojej smutny Greczyn nie wiedząc, że najpiękniejszy rapsod nie w sercach ludzi, ale w głębi fal Egejskiego Morza utonął.

Kochany Irydionie! ta powiastka o falach i harfiarzu zastąpi wszelką do Balladyny przemowę. Wychodzi na świat Balladyna z ariostycznym uśmiechem na twarzy, obdarzona wnętrzną siłą urągania się z tłumu ludzkiego, z porządku i z lądu, jakim się wszystko dzieje na świecie, z nieprzewidzianych owoców, które wydają drzewa ręką ludzi szczepione. Niech naprawiacz wszelkiego bezprawia Kirkor pada ofiarą swoich czystych zamiarów; niech Grabieć miłuje kuchnią Kirkora; niechaj powietrzna Goplana kocha się w rumianym chłopie, a sentymentalny Filon szuka umyślnie męczarni miłosnych i umarłej kochanki; niechaj tysiące anachronizmów przerazi śpiących w grobie historyków i kronikarzy: a jeżeli to wszystko ma wnętrzną siłę żywota, jeżeli stworzyło się w głowie poety podług praw boskich, jeżeli natchnienie nie było gorączką, ale skutkiem tej dziwnej władzy, która szepce do ucha nigdy wprzód nie słyszane wyrazy, a oczom pokazuje nigdy, we śnie nawet, nie widziane istoty; jeżeli instynkt poetyczny był lepszym od rozsądku, który nieraz tę lub ową rzecz potępił: to Balladyna wbrew rozwadze i historii zostanie królową polską — a piorun, który spadł na jej chwilowe panowanie, błyśnie i roztworzy mgłę dziejów przeszłości.

Uśmiechnij się teraz, Irydionie, bo oto naśladując francuskich poetów: powiem ci, że Balladyna jest tylko epizodem wielkiego poematu w rodzaju Ariosta, który ma się uwiązać z sześciu tragedii, czyli kronik dramatycznych. Cienił już różne ludzi niebyłych wyszły ze mgły przedstworzenia i otaczają mnie ciżbą gwarzącą: potrzeba tylko, aby się zebrały w oddzielne tłumy, ażeby czyny ich ułożyły się w postacie piramidalne wypadków, a jedną po drugiej garstkę na świat wypychać będę; i sprawdzą się może sny mego dzieciństwa. Bo ileż to razy patrząc na stary zamek, koronujący ruinami górę mego rodzinnego miasteczka, marzyłem, że kiedyś w ten wieniec wyszczerbionych murów nasypię widm, duchów, rycerzy; że odbuduję upadłe sale i oświecę je przez okna ogniem piorunowych nocy, a sklepieniom każę powtarzać dawne Sofoklesowskie „niestety!” A za to imię moje słyszane będzie w szumie płynącego pod górą potoku, a jakaś niby tęcza z myśli moich unosić się będzie nad ruinami zamku. — O! nie mów mi, że z dzwonków polnych większa ozdoba ruinom niż z tego wieńca myśli, w który je ubierze poeta: — bo choć róże rosnące na ruinach pałacu Nerona rozwidniały nam pięknie te gruzy: to jednak jaśniej mi je oświecił ów duch Irydiona, któregoś ty pod krzyżem w Kolosseum położył i nakrył złotymi skrzydłami anioła.

Tak więc, kiedy ty dawne posągowe Rzymian postacie napełniasz wulkaniczną duszą wieku naszego; ja z Polski dawnej tworzę fantastyczną legendę, z ciszy wiekowej wydobywam chóry prorockie — i na spotkanie twojej czarnej, piorunowej, dantejskiej chmury prowadzę lekkie, tęczowe i ariostyczne obłoki, pewny, że spotkanie się nasze w wyższej krainie nie będzie walką, ale tylko grą kolorów i cieni, z tym smutnym dla mnie końcem, że twoja chmura, większym wichrem gnana i pełniejsza piorunowego ognia, moje wietrzne i różnobarwne obłoki roztrąci i pochłonie.

Doniosły mi sylfy, żeś powędrował teraz odwiedzić Etnę czerwoną: posłałem natychmiast Skierkę, aby ci na drodze wszystkie pootwierał kwiaty i wszystkie gwiazdy nad tobą zapalił; za to przez wdzięczność, stanąwszy na szczycie wulkanu, spojrzyj na mórz rozległe błękity i pomyśl, że niedawnymi czasy przez te zwierciadła wędrował okręt mój, jak łabędź żaglami nakryty. Powiedz, czy nie dojrżysz jakiego rysu na fali, jakiego śladu po zniknionym okręcie? Księża wtenczas śpiewali hymn do Najświętszej Panny, a ja stałem z wlepionymi w ogień Etny oczyma, smutny, że mnie fala znów tylko do Europy odnosiła. Słuchaj w ciszy powietrznej, czy echo tego hymnu, który mi serce uciszał, nie drga dotąd w kryształowej atmosferze? Szukaj mojego śladu w powietrzu i na fali, a jeśli o mnie na fali i w powietrzu nie słychać, to znajdź mnie w sercu twoim i niech ja będę jeszcze z tobą przez jedną godzinę. Wszak darem to jest Boga, że my umiemy myślą latać do siebie w odwiedziny.

Rozpisałem się długo, a zamierzyłem był tylko napisać

Autorowi Irydiona
na pamiątkę
Balladynępoświęca/


Paryż, d. 9 lipca 1839 r.


OSOBY:
 * Pustelnik — Popiel III wygnany
 * Kirkor — pan zamku
 * Matka — wdowa
 * Balladyna, Alina — jej córki
 * Filon — pasterz
 * Grabiec — syn zakrystiana
 * Fon Kostryn — naczelnik straży w zamku Kirkora
 * Gralon — rycerz Kirkora
 * Kanclerz
 * Wawel — dziejopis
 * Paź
 * Poseł ze stolicy Gnezna
 * Oskarżyciel sądowy
 * Lekarz koronny
 * Pany — rycerze — służba zamkowa — wieśniacy — dzieci.



OSOBY FANTASTYCZNE:
 * Goplana — nimfa, królowa Gopła
 * Chochlik
 * Skierka




Za czasów bajecznych, koło jeziora Gopła.




AKT PIERWSZY



SCENA I

/ Las blisko jeziora Gopła — chata pustelnika ustrojona kwiatami i bluszczem. — Kirkor wchodzi w karaceńskiej zbroi, bogato ubrany, z orlimi skrzydłami… /


KIRKOR

/ sam /

Rady zasięgnąć warto u człowieka,
Który się kryje w tej zaciszy leśnej;
Pobożny starzec — ma jednak w rozumie
Nieco szaleństwa: ilekroć mu prawisz
O zamkach, królach, o królewskich dworach,
To jak szalony od rozumu błądzi,
Miota przekleństwa, pieni się, narzeka;
Musiał od królów doznać wiele złego,
I z owąd został przyjacielem gminu.

/ stuka do celi /

Puk! puk! puk!


GŁOS Z CELI

                        Kto tam?


KIRKOR

                        Kirkor.


PUSTELNIK

/ wychodząc z celi /

                        Witaj synu…
Czego chcesz?


KIRKOR

                        Rady.


PUSTELNIK

                        Zostań pustelnikiem.


KIRKOR

Gdybym podstarzał dziesiątym krzyżykiem,
Może bym w smutne schronił się dąbrowy;
Ale ja młody, pan czterowieżowy,
Przemyślam dzisiaj, jak by się ożenić…
Poradź mi, starcze.


PUSTELNIK

                        Lat dwadzieścia z górą
Jak żyję w puszczy…


KIRKOR

                        Cóż stąd?


PUSTELNIK

                        Więc ocenić
Ludzi nie mogę — ani wskazać, którą
Weźmiesz dziewicę.


KIRKOR

                        Te, co rozkwitały
Z dzieciństwa pączków, gdyś ty żył na świecie,
Są dziś pannami… czerwony li biały
Pączek na róży, taka będzie róża…
Przypomnij niegdyś najpiękniejsze dziecię,
Białą, jak w ręku anielskiego stróża
Kwiat lilijowy — niech jej słowik śpiewny
Zazdrości głosu, a synogarlica
Wiernością zrówna… gdzie taka dziewica,
Wskaż mi, o starcze? Mówią, że królewny
Słyną wdziękami?


PUSTELNIK

                        Nieba! to ród węża.
Żona zbrodniami podobna do męża,
Córki do ojca, a do matek syny;
Jak w jednym gnieździe skłębione gadziny.
O bogdaj piorun!…


KIRKOR

                        Nie przeklinaj.


PUSTELNIK

                        Młody,
Przeklinaj ze mną — oni klątwy warci.
Bogdaj doznali, co pomór i głody!
Bogdaj piorunem na poły pożarci,
Padając w ziemi paszczą rozdziawioną,
Proch mieli płaszczem, a węża koroną.
Bogdaj! — Klnąc zbójcę potargałem siły,
Wściekłem się jako brytan uwiązany.
Bo też ja kiedyś byłem pan nad pany,
Stutysiącznemu narodowi miły,
Żyłem w purpurze, dziś noszę łachmany;
Muszę przeklinać. Miałem dziatek troje,
Nocą do komnat weszli brata zbóje,
Różyczki moje trzy z łodygi ścięto!
Dziecinki moje w kołyskach zarżnięto!
Aniołki moje!… wszystkie moje dzieci!


KIRKOR

Któż jesteś, starcze?


PUSTELNIK

                        Ja… Król Popiel trzeci…


KIRKOR

/ schyla kolano /

Królu mój!


PUSTELNIK

                        Któż mię z żebraki rozezna?…


KIRKOR

Uzbrajam chamy i lecę do Gnezna
Mścić się za ciebie…


PUSTELNIK

                        Młodzieńcze, rozwagi!


KIRKOR

Bezprawie gorzej od Mojżesza plagi
Kala tę ziemię i prędzej się szerzy;
Popiel, skalany dzieci krwią niewinną,
Niegodny rządzić tłumowi rycerzy.
Niech więc się stanie, co się stać powinno,
Pod okiem Boga, na tej biednej ziemi.


PUSTELNIK

Czy ty skrzydłami anioła złotemi
Z nieba zleciałeś?


KIRKOR

                        Na barkach orlicy
Para tych białych skrzydeł wyrastała;
Gdy na rycerskiej są naramiennicy,
Będzież–li rycerz mniej niż owa biała
Ptaszyna ludziom użyteczny? — ma–li
Gadom przepuszczać rycerz uskrzydlony
Orła piórami?


PUSTELNIK

                        O mężu ze stali!
Ty jesteś z owych, którzy walą trony.


KIRKOR

Ty wiesz, jak nasza ziemia wszeteczeństwem
Króla skalana. Wiesz, jak Popiel krwawy
Pastwi się coraz nowym okrucieństwem…
Zaczerwienione krwią widziałem stawy:
Król żywi karpie ciałem niewolników.
Nieraz wybiera dziesiątego z szyków
I tnąc w kawały, ulubionym rybom
Na żer wyrzuca; resztę ciał wymiata
Na dworskie pola i czerwonym skibom
Ziarno powierza. Sąsiad ziemię kata
Na pośmiewisko zwie Rusią Czerwoną.
Dotąd żyjącym pod Lecha koroną
Bóg dawał żniwo szczęścia niezasiane,
Lud żył szczęśliwy; dzisiaj niesłychane
Pomory, głody sypie Boża ręka.
Ziemia upałem wysuszona pęka;
Wiosenne runa złocą się, nim ziarno
Czoła pochyli, a wieśniacy garną
Sierpami próżne tylko włosy żyta.
Ta sama Polska, niegdyś tak obfita,
Staje się co rok szarańczy szpichlerzem;
Niegdyś tak bitna, dziś bladym rycerzem
Z głodami walczy i z widmem zarazy.


PUSTELNIK

Ach jam przeklęty! przeklęty! trzy razy
Przeklęty! winien jestem nieszczęść ludu.


KIRKOR

Jako, tyś winien?…


PUSTELNIK

                        Z rozlicznego cudu
Korona Lecha sławną niegdyś była,
W niej szczęścia ludu, w niej krainy siła
Cudem zamknięta… oto ja, wygnany,
Lud pozbawiłem tej korony.


KIRKOR

                        Starcze?…


PUSTELNIK

Korona brata mego jak liczmany
Fałszywa… moja pod spróchniałe karcze
Lasu wkopana… miałem ją do grobu
Ponieść za sobą.


KIRKOR

                        Skądże tej koronie
Cudowna władza?


PUSTELNIK

                        Ku ojczystej stronie
Wracali niegdyś od Betleem żłobu
Święci królowie — dwóch Magów i Scyta.
Ów król północny zaszedł w nasze żyta,
Zabłądził w zbożu jak w lesie — bo zboże
Rosło wysokie jak las w kraju Lecha;
Więc zabłądziwszy rzekł: „Wyprowadź, Boże!”
Aż oto przed nim odkrywa się strzecha
Królewskiej chaty — bo Lech mieszkał w chacie. —
Wszedł do niej Scyta i rzekł: „Królu! bracie!
Idę z Betleem, a gwiazda błękitna
Twoich bławatków ciągle szła przede mną,
Aż tu zawiodła”. — Lech rzekł: „Zostań ze mną.
Kraina moja szczęśliwa i bitna,
Jeśli chcesz, to się tą ziemicą z tobą
Dzielę na poły”. — Scyta rzekł: „Zostanę,
Lecz kraju nie chcę, bo ziemie złamane
Rozgraniczają się krwią i żałobą
Dzieci i matek”. Więc razem zostali;
Ale to długa powieść…


KIRKOR

                        Mów! mów dalej!


PUSTELNIK

Więc jako dawniej czynili mocarze,
Z Lechem się mieniał Scyta na obrączki;
A pokochawszy mocniej sercem, w darze
Dał mu koronę… stąd nasza korona.
Zbawiciel niegdyś wyciągając rączki
Szedł do niej z matki zadumanej łona
I ku rubinom podawał się cały
Jako różyczka z liści wychylona,
I wołał: caca! i na brylant biały
Różanych ustek perełkami świecił.


KIRKOR

O biedny kwiatku! na toż ty się kwiecił,
By cię na krzyżu ćwiekami przybito?
Czemuż nie było mnie tam na Golgocie,
Na czarnym koniu, z uzbrojoną świtą!
Zbawiłbym Zbawcę — lub wyrąbał krocie
Zbójców na zemstę umarłemu.


PUSTELNIK

                        Synu!
Bóg weźmie twoją pochopność do czynu
Za czyn spełniony. Wróćmy w nasze czasy.
Gdy mię brat wygnał, uniosłem w te lasy
Świętą koronę…


KIRKOR

                        Wróci ona! wróci!
Przysięgam tobie… Lecz…


PUSTELNIK

                        Co chcesz powiadać?


KIRKOR

Nim Kirkor w przepaść okropną się rzuci
Szukając zemsty — chcę — chciałbym cię badać,
Na jakim pieńku zaszczepić rodowe
Drzewo Kirkorów, aby kiedyś nowe
Plemię rycerzy tronu twego strzegło?
Kogo wprowadzić w podwoje zamkowe
Z żony imieniem?


PUSTELNIK

                        Tylu ludzi biegło
Z pierścionkiem ślubnym za marą wielkości,
A prawie wszyscy wzięli kość niezgody
Zamiast straconej z żebra swego kości.
Postąp inaczej — ty szlachetny, młody;
Niechaj ci pierwsza jaskółka pokaże,
Pod jaką belką gniazdo ulepiła;
Gdzie okienkami błysną dziewic twarze,
A dach słomiany, tam jest twoja miła.
Ani się wahaj, weź pannę ubogą,
Żeń się z prostotą, i niechaj ci błogo
I lepiej będzie, niżbyś miał z królewną…


KIRKOR

Tak radzisz, starcze?


PUSTELNIK

                        Idź, synu, na pewno
Do biednej chaty — niechaj żona karna,
Miła, niewinna…


KIRKOR

                        Jaskółeczko czarna!
Ptaszyno moja, gdzie mię zaprowadzisz?


PUSTELNIK

Słuchaj mię, synu…


KIRKOR

                        Starcze, dobrze radzisz…
Prowadź, jaskółko!

/ Odchodzi Kirkor. /


PUSTELNIK

/ sam /

                        O! ci młodzi ludzie,
Odchodzą od nas i wołają głośno:
Idziemy szukać szczęścia. Więc my, starce,
Cośmy przebiegli po tej biednej ziemi,
A nigdy szczęścia w życiu nie spotkali;
Możeśmy tylko szukać nie umieli…
Idź! idź! idź, starcze, do pustelnej celi…

/ chce wchodzić do celi — i zatrzymuje się na progu /

/ Wchodzi Filon, pasterz… zamyślony — fantastycznie we wstążki i kwiaty ubrany. /


FILON

/ z egzaltacją /

O! złote słońce! drzewa ukochane!
O! ty strumieniu, który po kamykach
Z płaczącym szumem toczysz fale śklane!
Rozmiłowane w jęczących słowikach
Róże wiosenne! z wami Filon skona!
Bo Filon marzył los Endymijona,
Marzył, że kiedyś po blasku miesiąca
Biała bogini, różami wieńczona,
Z niebios błękitnych przypłynie, i drżąca
Czoło pochyli, a koralowemi
Ustami usta moje rozpłomieni.
Ach! tak marzyłem! Ale na tej ziemi
Nie ma Dyjanny. Samotny uwiędnę
Jako fijołek — albo kwiat jesieni.


PUSTELNIK

Co znaczą owe narzekania zrzędne?
Młody szaleńcze, gdzie zimny rozsądek?
Wywracasz świata boskiego porządek,
A że ty chciwy Akteona wanien,
Czekasz na ziemi anielskiego bóstwa:
Dlatego tyle zestarzałych panien
Dotąd się mężów swych nie doczekały;
Szukaj kochanki na ziemi.


FILON

                        Świat cały
Na próżno zbiegłem przeglądając mnóstwa
Dziewic śmiertelnych. Nieraz wzrok łakomy
Śledził spod złotej kapeluszów słomy
Żniwiarek twarze, podobne czerwienią
Makom zbożowym. Nieraz poglądam
Na białe płótna, łąk jasną zielenią
Słońcu podane; rojąc serca szałem,
Że z bieli płócien jako z morskiej piany
Alabastrowa miłości bogini
Wyjdzie na słońce. Ach! tak obłąkany,
Żyłem na świecie jako na pustyni;
Nienasycony, dumający, rzewny.
Byłem na dworach, widziałem królewny
Podobne gwiaździe Wenus, co wynika
Wieczorem z nieba różowego zorzą,
Zaczerwieniona, ale bez promyka.
Serca nie mają, a sercem się drożą
Więcej niż koron brylantami.


PUSTELNIK

                        Głupcze!
Niedoścignionych gwiazd szalony kupcze!
Ty, co na dworach szukałeś kochanki:
Precz! precz ode mnie, kwiecie beznasienny,
Studniom niezdatny jak stłuczone dzbanki,
Światowi jako słońca blask jesienny
Bezużyteczny. Skoro na tron wrócę,
Zamknę cię w szpital szalonych lub rzucę
Na bakalarską ławę między dzieci.


FILON

Mój dobry ojcze! niechaj ci Bóg świeci!
Musisz być chory, gadasz nieprzytomnie.


PUSTELNIK

Wszyscy szaleńcy zlatują się do mnie,
A wszyscy marzą o królewskich dworach,
Myślą o królach, a kryją się w borach,
I jęczą, jęczą jak oślepłe sowy.


FILON

Wsadź, starcze, głowę w strumień kryształowy,
Może ochłonie.


PUSTELNIK

                        Woda nie obmyje
Na moim czole czerwonego pasu.
Widzisz! czy widzisz, jak korona ryje?
Dwudziestoletnie życie w głębi lasu
Nie zagoiło rany. Pas na czole,
A drugi taki pas mi serce płata;
Ten od korony,

/ pokazując na serce /

                        ten od mieczów kata.
O! moje dzieci! o! sieroctwa bole!
O! moja przeszłość!


FILON

                        Nudzi mię ten stary,
W głowie ma jakieś bezcielesne mary,
Pewnie oszalał samotnością, postem.


PUSTELNIK

Cierpienie myśli jest kolącym ostem,
Lecz rzeczywistość… o! ta jak żelazo
Rani, zabija…


FILON

                        O tym inną razą
Mówić będziemy, a przekonam ciebie,
Że smutek serca…


PUSTELNIK

                        Niechaj cię pogrzebie,
Mdława istoto. Nic niech nic zabije;
A twój grobowiec zamknie nic.


FILON

                        O luba!
Nie znaleziony twój obraz

/ pokazując na serce /

                        tu żyje!
Nieznalezienie gorsze niźli zguba;
Jam cię nie znalazł, a widzę przed sobą!
Idę do lasu, gdzie będę sam — z tobą…
Błogosławiony wyobraźni cudzie,
Ty mnie ocalasz!

/ odchodzi w las /


PUSTELNIK

                        Jak szaleją ludzie!

/ wchodzi do celi /



SCENA II

/ Inna część lasu — widać jezioro Gopło. /

/ Skierka i Chochlik wchodzą. /


SKIERKA

Gdzie jest Goplana, nasza królowa?


CHOCHLIK

Spi jeszcze w Gople.


SKIERKA

                        I woń sosnowa,
I woń wiosenna nie obudziła
Królowej naszej? woń taka miła!
Czyliż nie słyszy, jak skrzydełkami
Czarne jaskółki biją w jezioro
Tak, że się całe zwierciadło plami
W tysiące krążków?


CHOCHLIK

                        Zanadto skoro
Zbudzi się jędza i będzie
Do pracy nas zaprzęgać. To w puste żołędzie
Wkładać jaja motylic — to pomagać mrówkom
Budującym stolice i drogi umiatać
Do mrównika wiodące… to majowym krówkom
Rozwiązywać pancerze, aby mogły latać,
To zwiedzać pszczelne ule i z otwartej księgi
Czytać prawa ulowe lub rotę przysięgi
Na wierność matce pszczelnej od zrodzonej pszczółki;
To na trzcinę jeziora zwoływać jaskółki
I uczyć budownictwa pierworoczne matki.
Już zamykać stawiane na ptaszęta klatki,
Nim jaki biedny ptaszek uwięźnie w zapadni,
Na przekor ptasznikowi; już to pani sroce
Ciągle trąbić do ucha naukę: nie kradnij;
Albo wróblowi wmawiać, że pięknie świegoce,
Aby ciągle świegotał nad wieśniaczą chatą…
Pracuj jak koń pogański, pracuj całe lato,
A zimą spij u chłopa za brudnym przypieckiem,
Między garnkami, babą szczerbatą i dzieckiem.


SKIERKA

    Bo też ty jesteś leniwy, Chochliku!

/ patrzy na jezioro /

    Ach, patrz! na słońca promyku
    Wytryska z wody Goplana;
    Jak powiewny liść ajeru,
    Lekko wiatrem kołysana;
    Jak łabędź, kiedy rozwinie
    Uśnieżony żagiel steru,
    Kołysze się — waha — płynie.
    I patrz! patrz! lekka i gibka,
    Skoczyła z wody jak rybka,
    Na nezabudek warkoczu
    Wiesza się za białe rączki,
    A stopą po fal przezroczu
    Brylantowe iskry skrzesza.
    Ach czarowna! któż odgadnie,
    Czy się trzyma z fal obrączki?
    Czy się na powietrzu kładnie?
    Czy dłonią na kwiatach się wiesza?


CHOCHLIK

    Ona ma wianek na głowie…
    Czy to kwiaty? czy sitowie?


SKIERKA

    O nie… to na włosach wróżki
    Uśpione leżą jaskółki.
    Tak powiązane za nóżki
    Kiedyś, w jesienny poranek,
    Upadły na dno rzeczułki:
    Rzeczułka rzuciła wianek,
    Wianek czarny jak hebany
    Na złote włosy Goplany.


CHOCHLIK

Radzę ci, uciekajmy, mój Skierko kochany,
Wiedźma gotowa zaraz nową pracę zadać.
Albo obracać młyny, skąd woda uciekła
Biednemu młynarzowi, lub każe spowiadać
Leniwego szerszenia, nim pójdzie do piekła
Za kradzież słodkich miodów… lub malować pawie


SKIERKA

    Więc uciekaj… ja się bawię… Promienie słońca przenikły
    Jaskółeczek mokre piórka…
    Ożyły — pierzchły — i znikły
    Jak spłoszonych wróbli chmurka
    Królowa nasza bez ducha.
    Zadziwiona stoi, słucha;
    Nie śmie wiązać i zaplatać
    Kos rozwianych, nie wie, czemu
    Wianeczkowi uwiędłemu
    Przyszło ożyć? skąd mu latać? Goplano! Goplano! Goplano!

/ Wchodzi Goplana. /


GOPLANA

Narwij mi róż, Chochliku! poleciał mój wianek.


CHOCHLIK

Już się zaczyna praca.

/ Chochlik odchodzi mrucząc. /


GOPLANA

                        Czy to jeszcze rano?


SKIERKA

Pierwsza wiosny godzina.


GOPLANA

                        Ach! gdzież mój kochanek?


SKIERKA

    Co mi rozkażesz, królowo?
    Zadaj piękną jaką pracę.
    Winąć tęczę kolorową,
    Albo budować pałace,
    Powojami wiązać dachy.
    I opierać kwiatów gmachy
    Na kolumnach malw i dzwonów
    Lazurowych.


GOPLANA

/ zamyślona /

                        Nie!


SKIERKA

                        Chcesz tronów
    Z wypłakanych nieba chmurek?
    Czy ci przynieść pereł sznurek?
    Z owych pereł, które dają
    Lep na ptaszki; ale mają
    Takie blaski, takie wody,
    Jak kałakuckie jagody.
    Chcesz? lecę na trzęsawice,
    Dojrzę — dogonię — pochwycę —
    Błędnego moczar ognika;
    I zaraz w lilijkę białą
    Oprawię jak do świecznika,
    I nakryję białym dzwonkiem,
    By ci świecił… Czy to mało?
    Rozkaż, pani! Co pod słonkiem,
    Co na ziemi, wszystko zniosę:
    Drzewa, kwiaty, światło, rosę.
    Co nad ziemią, w ziemi łonie:
    Dźwięki, echa, barwy, wonie,
    Wszystko, o czym kiedy śniły
    Myśli twoje w jezior burzy
    Kołysane.


GOPLANA

                        Skierko miły,
    Ja się kocham.


SKIERKA

                        W czym? czy w róży
    Bezcierniowej? czy w kalinie?
    W czterolistnej koniczynie?
    Może w kwiatku: „niech Bóg świeci”,
    Który posadzi macocha
    Na grobie mężowskich dzieci?
    Może w Magdaleny nitce,
    Co bez wiatru leci płocha?
    Może w białej margieritce,
    Co piątym listkiem: „nie kocha”
    Zabiła młodą pasterkę?
    W czym się kochasz? poszlij Skierkę,
    A przyniesie ci kochanka,
    I wplecie do twego wianka,
    I będziesz go wiecznie miała,
    Pieściła i całowała
    Do przyszłej wiosny poranka,
    Do drugiego kwiatów wieku.


GOPLANA

Ach! ja się kocham, kocham się w człowieku!


SKIERKA

To ludzkie czary.


GOPLANA

                        Tej zimy, gdym usnęła
Na skrysztalonym łożu, światło mię jakieś
Z głuchego snu gwałtownie ocuciło.
Otwieram oczy — patrzę… płomień czerwony
Jako pożaru łuna bije przez lody
I słychać głuchy huk. Rybacy to rąbali
Przełomkę biednym rybkom zdradliwą… Nagle
Okropny krzyk — w przełomkę człowiek pada.
Na moje upadł łoże; a czy to światło
Podobne barwie róż, które świeciło
W moim pałacu szklistym? czy też prawdziwe
Róże na jego licach śmiercią mdlejące;
Ale się piękny wydał — ach! piękny tak, że chciałam
Zatrzymać go na wieki w zimnych pałacach,
I nie rozwiązać z wieńca ramion, i przykuć
Łańcuchem pocałunków. Wtem zaczął konać…
Musiałam wtenczas, ach! musiałam go wypuścić!
Gdybym przynajmniej mogła była go wynieść
Z wody na rękach moich, usta z ustami
Spoić i życie wlać w ostygłe jego piersi;
Ale ty wiesz, co to za męka dla nas,
Kiedy podobne kwiatom, musiemy składać
Rumieniec nasz i piękne barwy wiosny,
I do kamieni białych podobne leżyć
W głębiach jeziora. Taką ja wtenczas byłam.
Musiałam leżeć na dnie, ani się płocho
Na światło dnia wyrywać. Na pół martwego
Wyniosłam drzącą ręką i przez otwory
W lodzie wybite rzucam: sama boleśnie
Wracam na puste łoże, na zimne łoże;
A moje serce rozdarł okrzyk rybaków,
Którzy witali wtenczas, gdy ja żegnałam.
Jakżem czekała wiosny, przyszła nareszcie!
Z miłością w sercu budzę się… kwiaty
To nic przy jego licach — gwiazdy gasną
Przy jego jasnych oczach… Ach kocham, kocham!


SKIERKA

Ktoś idzie tutaj lasem.


GOPLANA

                        To on!to on! mój miły.
Bądź niewidomym, Skierko.

/ Skierka odchodzi. /

/ Wchodzi na scenę Grabiec — rumiany — w ubiorze wieśniaka. /


GRABIEC

                        Ach, cóż to za panna?
Ma twarz, nogi, żołądek — lecz coś jakby szklanna.
Co za dziwne stworzenie z mgły i galarety.
Są ludzie, co smak czują do takiej kobiety;
Ja widzę coś rybiego w tej dziwnej osobie.


GOPLANA

Jak się nazywasz, piękny młodzieńcze?


GRABIEC

                        Nic sobie…


GOPLANA

Miły nic sobie!


GRABIEC

                        Jakżeś głupia, mościa pani —
Nic sobie, to się znaczy, że nic nie przygani
Mojej piękności, to jest, żem piękny. A zwę się
Grabiec.


GOPLANA

                        Cóż cię za anioł obłąkał w tym lesie?


GRABIEC

Proszę, coż za ciekawość w tym wywiędłym schabku!


GOPLANA

Proszę cię, panie Grabiec!


GRABIEC

                        Wolno mówić: Grabku!
Panie Grabku!


GOPLANA

                        Któż jesteś?


GRABIEC

                        Aśćki panny sługa…
A pytasz, kto ja jestem?… to historia długa;
W naszym kościółku stały ogromne organy,
Mój tata grał na dudach; pięknie grywał pjany,
Ale kiedy na trzeźwo, okropnie rzępolił;
Do tego był balwierzem i całą wieś golił,
Golił i grał na dudach, bo golił w sobotę,
na dudach grał w niedzielę; a miał taką cnotę,
Że nie pił, kiedy golił, a pił, kiedy grywał.
I wszystko szło jak z płatka. Wtem kogut zaśpiewał
I mój ojciec małżeństwem z zoną los zespolił.
Panna młoda wąs miała, ojciec wąs ogolił
I wszystko szło jak z płatka. Lecz tu nowe cuda!
Żona grała na dudach, a tatuś był duda;
Grała więc po tatusiu i dopóty grała,
Aż go na cmentarzyku wiejskim pogrzebała.
Ja zaś, pośmiertne dzieło pana organisty,
Jestem, jak mówią, ojca wizerunek czysty,
Bo lubię stary miodek i kocham gorzonnę,
I uciekam od matki…


GOPLANA

                        Słowa jego wonne
Przynosi wiatr wiosenny do mojego ucha…
O luby! ja cię kocham…


GRABIEC

                        Coż to za dziewucha?
Obcesowo zaczyna. Wprawdzie to nie dziwy.
Ilekroć przez wieś idę, to serca jak śliwy
Lecą pod moje nogi… wołają dziewczęta:
Panie Grabku! Grabiątko, niech Grabiec pamięta,
Że jutro grabim siano — pomóż, Grabku, grabić
A to znaczy, że za mnie dałyby się zabić,
I to, że się na sienie dadzą pocałować.


GOPLANA

Czy mię kochasz, mój miły…?


GRABIEC

                        Ha!… trzeba skosztować…
Na przykład… daj całusa


GOPLANA

                        Stój!… pocałowanie
To ślub dla czystych dziewic. Na dziewiczym wianie
Za każdym pocałunkiem jeden listek spada.
Nieraz dziewica czysta i smutkami blada
Dlatego, że spadł jeden liść u serca kwiatu,
Nie śmie kochać i daje pożegnanie światu,
I do mogiły idzie nigdy nie kochana.


GRABIEC

Coś waćpanna jak mniszka.


GOPLANA

                        Raz pocałowana
Będę twoją na wieki — i ty mój na wieki…


GRABIEC

Ha, pocałunek bliski, a ten „mój” daleki.

/ całuje /


GOPLANA

O mój luby!


GRABIEC

                        Dalibóg… pfu!… pocałowałem
Niby w pachnącą różę… pfu… róża jest ciałem,
Ciało jest niby różą… niesmaczno!…


GOPLANA

                        Mój drogi!
Więc teraz co wieczora na leśne rozłogi
Musisz do mnie przychodzić. Będziemy błądzili,
Kiedy księżyc przyświeca, kiedy słowik kwili,
Nad falą szklistych jezior, pod wielkim modrzewiem
Będziemy razem marzyć przy księżycu…


GRABIEC

/ do siebie /

                        Nie wiem,
Co odpowiedzieć babie…


GOPLANA

                        Ty smutny? ty niemy?
O! my z tobą będziemy szczęśliwi!


GRABIEC

                        Będziemy,
Lecz nie wieczorem — i nie przy jeziorze…


GOPLANA

                        Czemu?


GRABIEC

Bo ja nie lubię wody jak wściekły.


GOPLANA

                        Mojemu
Kochankowi rwać będę poziomki, maliny.


GRABIEC

Lecz ja nie lubię malin… a kiedy dziewczyny
Niosą dzbanek na głowie, nieraz zrzucam dzbanek,
Ale to nie dla malin.


GOPLANA

                        Lecz ty mój kochanek…
Ty musisz lubić kwiaty… Więc przyjdź co wieczora.


GRABIEC

A to już tego nadto!… co za nudna zmora!
Nie przyjdę w żaden wieczór…


GOPLANA

                        Dlaczego?


GRABIEC

                        Za borem
Pewna dziewczyna czeka na Grabka wieczorem.


GOPLANA

Dziewczyna?


GRABIEC

                        Tak… dziewczyna…


GOPLANA

                        Czy piękna dziewczyna?


GRABIEC

Ha?… co pannie do tego?… zwie się Balladyna.


GOPLANA

Siostra Aliny?… córka wdowy?… ale ona
Złe ma serce…


GRABIEC

                        Waćpanna, widzę, coś szalona…
Nie wierzę w babskie dziwy, sądy i przestróżki
Wszystkie dziewczęta, które mają małe nóżki,
To mają piękne usta i serca — a właśnie
Ona piękną ma nóżkę…


GOPLANA

/ zapalając się /

                        Niech słońce zagaśnie,
Jeśli mi ciebie kto wydrze, kochanku.
Ty jesteś moim! moim! moim wiecznie!
Choćbyś miał księżyc za ślubny pierścionek,
Choćbyś miał księżyc, to ja go rozłamię,
Zagaszę księżyc, który cię prowadzi
Do pocałunków, do kochanki domu.
Ach bądź mi wiernym! błagam cię! zaklinam!
Na twoje własne szczęście. Ach! zaklinam!
Bo zginiesz, luby… nie… razem zginiemy,
Ale ty zginiesz także, gdy ja zginę…
Więc nie chcę zginąć, abyś ty nie zginął.
Przynajmniej dzisiaj nie chodź tam wieczorem,
Przynajmniej dzisiaj nie chodź tam… ja każę…


GRABIEC

A któż ty jesteś, co każesz?


GOPLANA

                        Królowa!
Królowa fali, Goplana.


GRABIEC

                        Ej!… w nogi!
Jezus Maryja! a tom popadł w biedę,
Szatana żona chce być moją żoną.

/ Grabiec ucieka. /


GOPLANA

/ sama /

Niech słońce gaśnie! niechaj gwiazdy toną
W bezdrożne niebo! niechaj róże więdną!
Co mi po słońcu, po gwiazdach, po kwiatach,
Wolę je stracić niż kochanka stracić.
Co mam potęgi, co nadprzyrodzonej
Siły nad światem; to obrócę na to,
Aby to serce podbić i mieć moim…
Skierko! Chochliku!…


SKIERKA

/ przybiega /

                        Czy słyszałeś, Skierko,
Moją rozmowę z kochankiem? aniołem?


SKIERKA

Nie karz… ciekawość… szczera moja skrucha,
Biały powoju kwiatek uszczyknąłem
I końcem rożka włożywszy do ucha
Słyszałem… przez kwiat…


GOPLANA

                        Gdzie Chochlik?


SKIERKA

                        Leniwy
Ciągnie się z wiankiem…

/ Wchodzi Chochlik z wiankiem. /


GOPLANA

                        A wstydź się, Chochliku!
Patrz, coś ty narwał chwastu i pokrzywy,
Brzydkich piołunów, koniczyn, trawniku.


SKIERKA

Pozwól mi, pani, niech ja go wysiekę
Za taki wianek…


CHOCHLIK

                        Ej!… ja cię urzekę…


GOPLANA

Słuchajcie mię cicho, diabliki…
Oto, Chochlo, polecisz za moim kochankiem;
Idź przy nim, przed nim, za nim, jak skoczne ogniki,
I błąkaj po murawach tak, by przed porankiem
Nie trafił do mieszkania — ani do tej chaty,
Gdzie mieszkają dwie piękne dziewczęta — dwa kwiaty,
Córki wdowy… rozumiesz… a o wschodzie słońca
Tu miłego przyprowadź.


CHOCHLIK

                        Będę go bez końca
Błąkał i sadzał w błocie… cha! cha! cha! cha! cha! cha!

/ Odchodzi Chochlik. /


GOPLANA

    A ty, mój Skierko, leć na mały mostek
    Gdzie jest mogiła samobójcy stracha
    Ukryj się w łozy zarostek.
    Za godzinę przez ten mostek
    Będzie jechał pan bogaty,
    Ustrojony w złote szaty,
    Jak do ślubu — bez oręży,
    I kareta złotem błyska,
    I pięć rumaków w zaprzęży;
    Cztery karych i klacz biała
    Przodem lecąc iskry ciska.
    A na mostku wypróchniała
    Leży belka drżąca, śliska.
    Czy rozumiesz?


SKIERKA

                        Wywrócić?


GOPLANA

/ skłaniając głową /

                        Lecz nie szkodzić żywym.
    Ani ludziom, ni koniom.


SKIERKA

                        A potem?


GOPLANA

    Tego pana w płaszczu złotym,
    Hymnem wiatru czułym, tkliwym
    Zaprowadzić aż do chaty,
    Gdzie mieszka uboga wdowa
    I dwie młode córki chowa. Uczyń tak, by pan bogaty
    Wziął tam żonę i we dwoje
    Odjechał złotą karetą.
    Luby Skierko! dziecię moje!


SKIERKA

    Dziewczyna będzie kobietą,
    Nim dwa razy słońce zaśnie,
    Nim dwa razy księżyc zgaśnie.

/ odlatuje /


GOPLANA

/ sama /

Więc rozesłałam sylfy; niechaj pracują
Na moje szczęście. Teraz nie idzie o to,
Aby wojskami kwiatów zdobywać niwy;
Nie kwiatów strzec mi teraz, nie tęcze winąć,
Ani słowiki uczyć piosenek, ani
Budzić jaskółki wodne… kocham!… ginę!…
A jeśli on mię kochać nie będzie? cała
W mgłę się rozpłynę białą, i spadnę łzami
Na jaki polny kwiat, i z nim uwiędnę.

/ rozpływa się w powietrzu /



SCENA III

/ Chata Wdowy. /

/ Wdowa i córki jej Balladyna i Alina wchodzą z sierpami. /


WDOWA

Zakończony dzień pracy. Moja Balladyno,
Twoje rączki od słońca całe się rozpłyną
Jak lodu krysztaliki. Już my jutro rano
Z Alinką na poletku dożniemy ostatka;
A ty, moje dzieciątko, siedź sobie za ścianą…


ALINA

Nie! nie, nie, jutro odpoczywa matka,
A my z siostrzycą idziemy na żniwo.
Słoneczko lubi twoje główkę siwą
I leci na nią by natrętna osa
Do białych kwiatków; ani go od włosa
Liściem odpędzić; że też nigdy chmurki
Bóg nie nadwieje, aby cię zakryła.
O! biedna matko!


WDOWA

                        Dobre moje córki,
Z wami to nawet ubożyzna miła;
A kto posieje dla Boga, nie straci.
Zawsze ja myślę, że wam Bóg zapłaci
Bogatym mężem… a kto wie? a może
Już o was słychać na królewskim dworze?
A my tu żniemy, aż tu nagle z boru
Jaki królewic — niech i kuchta dworu
Albo koniuszy — zajeżdża karetą…
I mówi do mnie: „Podściwa kobieto,
Daj mi za żonę jedną z córek”. — „Panie!
Weź Balladynę, piękna jak dziewanna”. —
Tobie się także, Alino, dostanie
Rycerz za męża… ale starsza panna
Powinna prędzej zostać panną młodą.
W rzeczułkach woda goni się za wodą.
Mój królewicu, żeń się z Balladyną.


BALLADYNA

Gdzie ty mój grzebień podziałaś, Alino?
Co ty tam słuchasz, jak się matce marzy.


ALINA

Wiesz, Balladyno, że to jej do twarzy,
Kiedy śni głośno, kiedy się uśmiecha.


WDOWA

/ do Balladyny /

Dobrze ty mówisz! Chata taka licha,
A mnie się marzy Bóg wie nie co…
Ale Bogu się także w wiekuistej chwale
Musi coś marzyć… a gdyby też
Bogu Chciało się matce dać złotego zięcia…


BALLADYNA

Ach! słychać jakiś tarkot na rozłogu,
Jedzie gościńcem dwór jakiegoś księcia.
Pięć koni… złota kareta… ach kto to?…
Jedzie aleją… Jak to pięknie złoto
Między drzewami błyska!… Ach! mój Boże,
Co im się stało?… śród naszego mostu
Powóz prrr… stanął… i ruszyć nie może…


WDOWA

Pewnie chcą konie napoić…


BALLADYNA

                        Ot właśnie!
Pan poi konie na drodze po prostu…


WDOWA

Ha! jeśli pić chcą…


ALINA

                        Już słoneczko gaśnie,
Trzeba zapalić sosnowe łuczywo…


BALLADYNA

/ biegnąc od okna /

Ach lampę zaświeć… ach lampę… co żywo…
O! gdzie mój grzebień?

/ Słychać pukanie do drzwi. /


WDOWA

                        Cóż to? co?… ktoś puka…
Otwórz, Bladyno.


BALLADYNA

                        Niech siostra otworzy…


WDOWA

Prędzej otwórzcie… ktoś do chaty stuka.


ALINA

Ach ja się boję…


WDOWA

                        Niech wszelki duch Boży
Boga wychwala… ja odemknę chatę…

/ patrzy przez dziurkę od klucza /

O jakie stroje złocisto–bogate!

/ otwiera /

Czy w imię Boga?…

/ Kirkor wchodzi. /


KIRKOR

                        Tak, z Boga imieniem.
Proszę wybaczyć, ale nad strumieniem
Mostek pod moim załamał się kołem,
Szukam schronienia…


WDOWA

                        Proszę poza stołem,
Mój królewicu, siadać — proszę siadać.
Chata uboga — raczyłeś powiadać,
Że powóz… O! to nieszczęście! —
Dziewczęta! To moje córki, jasny królewicu —
A to już dawno człowiek nie pamięta
Takich przypadków, chyba przy księżycu
Młynarz, co jechał przeszłej wiosny.


BALLADYNA

                        Matko,
Dosyć — daj panu mówić…

/ Wchodzi Skierka niewidzialny dla aktorów. /


KIRKOR

                        Przed tą chatką
Słyszałem dźwięki luteń… czy to córki
Wasze grywają na lutni?


WDOWA

                        Przepraszam —
Nie… królewicu…


SKIERKA

                        Z niewidzialnej chmurki
Sympatycznymi kwiaty poukraszam
Obie dziewice, bo moja królowa
Nie powiedziała, do której nakłonić
Serce Kirkora… Muzyka echowa
Zacznie hymnami powietrznymi dzwonić;
A wieniec kwiatów taką woń rozleje,
Że serce tego człowieka omdleje,
Że jednym sercem dwa serca pokocha.

/ Wkłada wieńce kwiatów na głowy dziewicom — słychać muzykę. /


WDOWA

Może królewic chce odpocząć trocha?…


KIRKOR

/ z zadziwieniem i niespokojnością /

Odpocząć, kiedy dźwięki takie cudne
Słyszę… Dziewice, wasze są to pieśni?…
Słyszę śpiewanie…


ALINA

                        Czy się panu nie śni?
Tu w chacie… cicho…


KIRKOR

                        Ach! jakże mi nudne
Wspomnienie zamku pustego!…


SKIERKA

/ na stronie /

                        Czar działa…


KIRKOR

Z jakich kadzideł ta woń się rozlała?…
To z pewna wasze wieńce, uroszone
Łzami wieczora, dają takie wonie?


BALLADYNA

Lecz my nie mamy wieńców.

/ Wchodzi Sługa Kirkora bogato ubrany. /


SŁUGA

                        Naprawione
Koło w powozie…


KIRKOR

                        Wyprząc z dyszla konie,
Ja tu zostanę…

/ Sługa odchodzi. /


WDOWA

                        Cóż to za zjawienie?
Królewic w chacie! Na jakim on sienie
Spać będzie?… Jemu listki róży cisną…


KIRKOR

/ do siebie /

Prawdę wróżyłeś, pustelniku stary:
Gdzie okienkami dwie różyczki błysną,
Gdzie dach słomiany…


SKIERKA

/ do siebie /

                        Zakończone czary…


KIRKOR

/ do Wdowy /

Słuchajcie, matko! na świat wyjechałem
Szukać ubogiej i cnotliwej żony;
Dalej nie jadę, bo tu napotkałem
Cudowne bóstwa!… O! gdybym dwa trony —
Ach! powiem raczej, gdybym miał dwa serca!
Lecz zdaje mi się, że dwa serca noszę…
Dwoma sercami o dwie córki proszę;
Ale Bóg jedną tylko wziąść pozwala
I do ślubnego prowadzić kobierca;
Więc trzeba wybrać… Czemuż losu fala
Rozbiła serce moje o dwie skały?
Ach czemuż oczy pierwej nie wybrały
I nie powiodły czucia? Dziś nie umiem
Wybrać…


WDOWA

                        Ja ciebie, panie, nie rozumiem…


KIRKOR

Proszę o rękę jednej z córek… może
Słyszałaś kiedy o hrabi Kirkorze,
Co ma ogromny zamek, cztery wieże,
Złocisty powóz, konie i rycerze
Na swych usługach?… Otóż Kirkor… to ja…
Proszę o jedną z córek…


WDOWA

                        Córka moja?…
Ja dwie mam córki — ale Balladyna…


KIRKOR

Czy starsza?


WDOWA

                        Tak jest… a młodsza Alina
Także jak anioł…


KIRKOR

/ do siebie /

                        Jaki wybór trudny!
Starsza jak śniegi — u tej warkocz cudny
Niby listkami brzoza przyodziana;
Ta z alabastrów — a ta zaś różana —
Ta ma pod rzęsą węgle — ta fijołki —
Ta jako złote na zorzy aniołki,
A ta zaś jako noc biała nad rankiem.
Więc jednej mężem — drugiej być kochankiem;
Więc obie kochać, a jedną zaślubić?
Lecz którą kochać? którą tylko lubić?…
Niech się przynajmniej z ust różanych dowiem,
Która mnie kocha?…

/ do dziewic /

                        Moje smugłe łanie,
Czy mnie kochacie?


BALLADYNA

                        Ach! ja ci nie powiem:
„Nie”… ale nie śmiem wymówić: „Tak, panie” —
Może ty zgadniesz, choć będę milczała;
Zgadnij, rycerzu.


KIRKOR

/ do Aliny /

                        A ty, różo biała?


ALINA

/ rzucając się na łono matki /

Kocham…


KIRKOR

                        Obiedwie kochają.


WDOWA

                        Zapewne,
że muszą kochać!… tożby to dopiero,
Gdyby nie kochać rycerza, co szczerą
Mógłby za żonę wziąść sobie królewnę,
Piękny i śmiały.


KIRKOR

                        Któraż z was, dziewice,
Będzie mię więcej kochała po ślubie?
Jak będzie kochać? lubić, co ja lubię?
Jak mi rozchmurzać gniewu nawałnice?


BALLADYNA

O panie! jeśli w zamku są czeluście,
Z czeluści ogień bucha, a ty każesz
Wskoczyć — to wskoczę. Jeśli na odpuście
Ksiądz nie rozgrzeszy, to wezmę na siebie
Śmiertelne grzechy, którymi się zmażesz.
Jeżeli dzida będzie mierzyć w ciebie,
Stanę przed tobą i za ciebie zginę…
Czegóż chcesz więcej?…


WDOWA

                        Weź! weź Balladynę
Szczera jak złoto.


KIRKOR

/ do Aliny /

                        A ty, młodsza dziewo,
Co mi przyrzekasz?


ALINA

                        Kochać i być wierną.


KIRKOR

Ach nie wiem, której oddać rękę lewą
Jako szwagierce — a której z pierścionkiem
O! gdybym ujrzał tę gwiazdę przedsterną,
Co wiodła króle do Dzieciątka żłobu!
Serce mam jedno, a ciągnie do obu.
Którą odrzucić? której być małżonkiem?
Obie kochają, więc niesprawiedliwość
Poniesie jedna, jeśli wezmę drugą.
W obojgu jedna prostota i tkliwość,
W obojgu miłość jednaką zasługą…
Którą tu wybrać?…


ALINA

                        Jeśli mnie wybierzesz,
Szlachetny panie, to musisz obiecać,
Że mię do zamku twojego zabierzesz
Z matką i siostrą… Bo któż będzie matce
Gotować garnek? kto ogień rozniecać?
Ona nie może zostać w biednej chatce,
Kiedy ja będę w pałacach mieszkała.
Patrz, ona siwa jak różyczka biała.
O! widzisz panie… musisz także ze mną
I matkę zabrać…


KIRKOR

                        O! jakąż tajemną
Rozkoszą serce napełnia… o! miła…


WDOWA

Lecz Balladyna to samo mówiła
W sercu i w myśli… Wierzaj mi, rycerzu,
I Balladyna kocha matkę starą.


KIRKOR

Jużem był wybrał i znów mi w puklerzu
Dwa serca biją…


BALLADYNA

                        Byłabym poczwarą
Niegodną twojej ręki, ale piekła,
Żebym się matki kochanej wyrzekła.
Prócz matki, siostry, wszystko ci poświęcę.


KIRKOR

Oślepionego chyba losu ręce
Wskażą mi żonę…


SKIERKA

/ śpiewa do ucha Wdowy /

    Matko, w lesie są maliny,
    Niechaj idą w las dziewczyny.
    Która więcej malin zbierze,
    Tę za żonę pan wybierze.


WDOWA

                        Coś matce staruszce
Przyszło do głowy… Mój ty królewicu,
Jeśli pozwolisz twej pokornej służce,
To ci poradzi, piękny krasnolicu.
Oto niech rankiem idą w las dziewczyny,
A każda weźmie dzbanek z czarnej gliny;
I niechaj malin szukają po lesie:
A która pierwsza dzban pełny przyniesie
Świeżych malinek, tę weźmiesz za żonę.


KIRKOR

Wyborna rada… O! złota prostoto!
Ty mi dasz szczęście niczym nie skłócone,
Dnie rozkoszami przeplatane z cnotą.
Tak, moja matko… niech o słońca wschodzie
W las idą córki z dzbankami na głowie.
A my w lipowym usiądziemy chłodzie;
Która powróci pierwsza, ta się zowie
Hrabini Kirkor… Sądź sam, wielki Boże.


WDOWA

Królewic znajdziesz w tej chateczce łoże,
Pachnące siano zakryte bielizną.
Wierzaj mi, panie, żabki się nie wślizną
Do twego sianka… proszę do alkowy.


KIRKOR

/ klaszcze /

/ Wchodzi Sługa. /

Przynieś z powozu puchar kryształowy,
Wino i zimne żubrowe pieczywo…

/ Sługa odchodzi. /

Bądźcie mi zdrowe, piękne narzeczone…

/ odchodzi do alkowy poprzedzany przez Wdowę /


ALINA

Siostrzyco moja… o! jakież to dziwo,
O! jakie szczęście!


BALLADYNA

                        Jeszcze nie złowione,
To szczęście, siostro, może nie dla ciebie…


ALINA

O! moja siostro… wszakże to na niebie
Jeśli nie słońce, to gwiazdy nad głową:
Jeśli nie będę panią Kirkorową,
To będę pani Kirkorowej siostrą.
A tobie jutro trzeba wziąść się ostro
Do tych malinek, bo wiesz, że ja zawsze
Uprzedzam ciebie i mam pełny dzbanek.
Nie wiem, czy na mnie jagody łaskawsze
Same się tłoczą… czy tam… twój kochanek…


BALLADYNA

Milcz!…


ALINA

                        Ha, siostrzyczko? a ja wiem, dlaczego
Malin nie zbierasz…


BALLADYNA

                        Co tobie do tego?


ALINA

Nic… tylko mówię, że ja bym nie chciała
Rzucić kochanka ani dla rycerza,
Ani dla króla… a gdybym kochała,
Wzajem kochana, rolnika, pasterza,
To już by żaden Kirkor…


BALLADYNA

                        Nie chcę rady
Od głupiej siostry…

/ Słychać klaskanie za chatą. — Balladyna zapala świeczkę i ukrywszy ją w dłoni wychodzi. /


ALINA

                        Ha!… zaklaskał w borze —
Wyszła ze świeczką… O, mój wielki Boże!
Co tam pan Grabek powie na te zdrady.
Bo też ta siostra chce iść za Kirkora,
A jam widziała na kwiatkach ugora,
Ba! i pod naszą osiną słyszałam
Sto pocałunków… przebacz mi, o! Chryste,
Że sądzę miłość, której ach! nie znałam…

/ klęka /

Widzisz, mój Boże! ja mam serce czyste,
A przysięgając nie złamię przysięgi…
Boże! ptaszęta u Twojej potęgi
Mogą uprosić o wiszeńkę czarną,
Jaskółkom w dziobek dajesz muszkę marną.
Jeśli ty zechcesz, Boże mój jedyny,
Gdzie stąpię… wszędzie czerwone maliny…

/ siada na ławie i usypia /


SKIERKA

/ śpiewa /

    Niech sen szczęścia pozłacany
    Zamyka oczy dziewczyny…
    A ja lecę do Goplany…

/ odchodzi /


ALINA

/ przez sen /

Wszędzie maliny! maliny! maliny…

KONIEC AKTU PIERWSZEGO




AKT DRUGI



SCENA I

/ Las przy jeziorze Gople. — Wschód słońca. — Chochlik i Grabiec w czerwone błoto trzęsawic uwalany — i dobrze podpiły. /


GRABIEC

Nie pójdę krokiem dalej.


CHOCHLIK

                        Ale tu już blisko
Do twojego domostwa.


GRABIEC

                        Moje czarne psisko,
Nie wierzę tobie… bo mię błąkasz — sadzasz w błocie
I wykręcasz ogonem… Nie… mój czarny kocie,
Chciałem ciebie pogłaskać, a ogień wytrysnął…
Spać chcę.


CHOCHLIK

                        Zażyj tabaki…


GRABIEC

/ trzymając się dębu /

                        Patrz, dąb mię uścisnął…
I nie dziw, dąb przyjaciel grabiny… Mój dębie.
Wierz mi, że cię szacuję; co w sercu, to w gębie.


CHOCHLIK

Chodźmy dalej…


GRABIEC

                        Znalazłem dęba przyjaciela;
Choćbyś mi raj pokazał, gdzie Bóg wróble strzela,
To nie porzucę dębu, co się cały chwieje
I potrzebuje wsparcia. — Patrz, biedaczek mdleje.
Tu, psie! tutaj z latarnią! zgubiłem dębinę.
Ha! dąb uciekł… nie poznał mnie… obrosłem w trzcinę
Siedząc w błotach noc całą…


CHOCHLIK

                        Chodź do karczmy.


GRABIEC

                        Na to
Masz ze mnie przyjaciela — na to jak na lato…
Nie… to już nie przystoi… jeśli karczma dama
Kocha mię, jak ja kocham… to nadejdzie sama…
Głupstwo chodzić do dziewcząt… Skąd ty masz tabakę?


CHOCHLIK

Od pana Lucyfera.


GRABIEC

                        Ty mi świecisz bakę.
Psie mój miły, poszukaj zająca — a strzelę.


CHOCHLIK

Czym?…


GRABIEC

                        Gromem… Cośmy z tobą dobrzy przyjaciele,
Przepraszam ciebie bardzo, żem cię zawiódł w błota,
Siedzieliśmy w kałuży po uszy jak cnota,
I kichali — kichali… mój nos w nos waćpana.


CHOCHLIK

Pamiętasz, co nam trzcina mówiła?


GRABIEC

                        Kochana!
Przyszła na pomoc…


CHOCHLIK

                        Trzcina ratowała dudę…


GRABIEC

Ja zawsze obwiniałem trzciny o obłudę…

/ kładzie się /


CHOCHLIK

Chodź dalej…


GRABIEC

                        Spać chcę…


CHOCHLIK

                        Lepiej wleź na dąb…


GRABIEC

/ śpiewa /

    Na dębie
    Siedzą gołębie,
    Na stawku pływają kaczki…
Jeżeliś przyjacielem, to zanieś do praczki
Moje spodnie…


CHOCHLIK

                        Co? jak to? chcesz spać bez szlafmycy?


GRABIEC

Nie chcesz?… to idź do diabła, kocie czarownicy.


CHOCHLIK

Dobrej nocy…


GRABIEC

                        Dobranoc… dobranoc, psie miły.
Szedłbym jeszcze do karczmy, ale nie mam siły.
Dobranoc…

/ zasypia /


CHOCHLIK

                        Co za głupie stworzenia ci ludzie!
Spił się, cały w czerwonej umazgał się rudzie
I śpi; niech sobie teraz nadchodzi Goplana.

/ Goplana wchodzi ze Skierką. /


GOPLANA

Gdzie on? ach, zasnął… Niech zorza różana
Pierwsze mu blaski na oblicze rzuci:
Lecz niech się zorza na poły zasmuci
I płaczem rosy słońce tak przesłoni,
Aby łagodne powiek nie raziło…
A ty, Chochliku, weźmij z hojnej dłoni
Twoją nagrodę…


CHOCHLIK

/ biorąc dar /

                        Orzech świstun, zgniłą
Pełny tabaką… dzięki ci, królowo,
Przez dwa dni będę częstował hiszpanką
Chłopstwo pijane…


GOPLANA

/ do Skierki /

                        Któraż jest kochanką
Kirkora?…


SKIERKA

                        Obie…


GOPLANA

                        O szalona głowo!


SKIERKA

Przyjdą do lasu szukać malin obie,
Jak ci mówiłem…


GOPLANA

                        Poradź mi, co zrobię?


SKIERKA

Spuść się na czarne Balladyny serce;
Zazdrość widziałem w maleńkiej iskierce,
Więcej niż zazdrość…


GOPLANA

                        Cóż robiły w nocy?


SKIERKA

Alina boskiej wzywając pomocy
Usnęła cicho, marząc o malinach;
A Balladyna zapaliła świecę
I wyszła, bo ktoś zaklaskał w osinach.
Leciałem za nią śledzić tajemnicę
Nocnej przechadzki… Jako mgliste mary
Szła po murawach i drżąca, i cicha:
A płomyk świecy przez różowe szpary
Białych paluszków, jak z róży kielicha,
Błyskał i gasnął, to błyskał, to gasnął.
Zbudził się ptaszek w osinach i zasnął,
Tak cicho przeszła wietrznymi poloty,
Tak cicho przeszła… Ćmy wianeczek złoty
Zwinął się, leciał nad dziewicy głową.
Stanęła… słucham… ona ciche słowo
Wmieszała w szmery listeczków osiny…
Ktoś odpowiedział…


GOPLANA

                        Może Balladyny
Drużka?…


SKIERKA

                        Nie, pani.


GOPLANA

                        Kto?


SKIERKA

                        Mamże powiedzieć?


GOPLANA

/ pokazując na śpiącego Grabka /

On?


SKIERKA

                        Tak…


GOPLANA

/ do Chochlika /

                        Chochliku!… kazałam ci śledzić,
Przeszkodzić.


CHOCHLIK

                        Diabeł kochankom przeszkodzi.


GOPLANA

Zamknij Chochlika, Skierko, w muszli żabiej
I na jezioro puść by kota w łodzi.


CHOCHLIK

O pani! pani! lepiej ty mię zabij…


GOPLANA

Zabić nie mogę, lecz mogę ukarać…


SKIERKA

Pójdź, panie Chochlo, o łódkę się starać.

/ Chochlik, przekrzywiając się jak krnąbrne dziecko, odchodzi ze Skierką. /


GOPLANA

/ sama /

Więc on ją widział… on ją widział nocą;
Przekleństwo! wczoraj widział ją w osinie.
Niechaj te gwiazdy nigdy się nie złocą,
Co im świeciły! Niech ten miesiąc ginie!
Niechaj anielskiej drogi mleczne stopnie
W proch się rozsypią!… On był tam? — okropnie.
Żeby ta dziewa jedno mi spojrzenie
Przedała dzisiaj za brylanty światów…
Jak go ukarać?… ach ja się zamienię
W błękitny powój i węzłami kwiatów
Na śmierć uścisnę… O nie… z tego wianka
Kochanek żywy wyjdzie, a kochanka
Rozpłomieniona miłością omdleje.
Jak go ukarać?… Niechaj wrośnie wszystek
W płaczącą wierzbę, korą się odzieje,
Niech się na drzewie skłoni każdy listek,
Jakoby smutny przewinieniem spadał
I płakał… Luby, gdy cię tak zobaczę,
Że będziesz płaczem na płacz odpowiadał,
To będę płakać, ach! że wierzba płacze.

/ Skierka wraca. /


SKIERKA

Zamknięty w muszli po strumykach skacze
I na jezioro wyjeżdża w powozie
Nieboszczki żaby.


GOPLANA

                        Wytnij rózgę w łozie.

/ Skierka podaje Goplanie pręcik. /

Obudź się teraz! obudź się, kochany!
Powiedz, dlaczego?…


GRABIEC

/ senny /

                        Śpię… bo jestem pjany.


GOPLANA

Powiedz, dlaczego? jak miłosny słowik
Piosnką wieczora?…


GRABIEC

/ śniąc na pół /

                        Podaj mi borowik
I włóż pod głowę za poduszkę… a nie?
To idź do stawu, rybo, koczkodanie.


GOPLANA

Więc poznaj władzę Goplany!
Wrośnij w ziemię i z tej ziemi
Wyrośnij korą odziany
I liściami płaczącemi.

/ Grabiec tonie w ziemię, wierzba na tym miejscu wyrasta. /

Rośnij, wierzbo płacząca:
Skarż się, gdy ptaszek trąca,
Gdy cię strumyk podrywa;
Kiedy wietrzyk rozniesie
Twoje listki po lesie
Skierko! przyszlij słowika, niech tej wierzbie śpiewa
Słowa miłosne i niech ją nauczy
Kochać i płakać;
Ale niech żaden dziób kruczy
Nie śmie nad nią smutnie krakać
Pieśni pogrzebu,
Bo ta wierzba nie umarła.


SKIERKA

O! jakże pięknie listki rozpostarła!
Jak się kłania kwiatom, niebu.
Wierzba wyrosła z człowieka
I piękniejsza niż był człowiek.


GOPLANA

Niechaj teraz kochanek Balladyny czeka,
Niechaj sękowym okiem spod korzanych powiek
Upatruje dziewicy…


SKIERKA

                        Widzę dwie dziewczyny.
Niosą na głowach czarne dzbanki z gliny,
Szukają malin.


GOPLANA

                        Skryjmy się w gęstwiny.

/ Goplana i Skierka kryją się. — Alina wchodzi z dzbankiem na głowie. /


ALINA

Ach pełno malin — a jakie różowe!
A na nich perły rosy kryształowe.
Usta Kirkora takie koralowe
Jak te maliny… Fijołeczki świeże,
Wzdychacie próżno, bo ja nie mam czasu
Zrywać fijołków — bo siostrzyczka zbierze
Dzban pełny malin i powróci z lasu,
I weźmie męża; a ja z fijołkami
Zostanę panną… Choćbyście wy były,
Fijołki moje, złotymi różami,
Wolę maliny.

/ śpiewa, szukając malin /

Mój miły! mój miły!
  Złoty wielki pan.
Mojemu miłemu
  Niosę malin dzban,
Bo on woli, mój kochanek,
Taki pełny malin dzbanek
  Niż zbożowy łan. Oh!
  Niż zbożowy łan.

/ odchodzi w prawo /

/ Wchodzi Balladyna z dzbankiem na głowie. /


BALLADYNA

Jak mało malin! a jakie czerwone
By krew. — Jak mało — w którą pójdę stronę?
Nie wiem… A niebo jakie zapalone
Jak krew… Czemu ty, słońce, wschodzisz krwawo?
Noc wolę ciemną niż taki poranek…
Gdzie moja siostra?… musiała na prawo
Pójść i napełnić malinami dzbanek;
A ja śród jagód chodzę obłąkana
Jakąś rozpaczą i łzy gubię w rosie.


ALINA

/ z głębi lasu /

Siostrzyczko moja! siostrzyczko kochana!
A gdzie ty?…


BALLADYNA

                        Jaki śmiech w Aliny głosie!
Musi mieć pełny dzbanek…

/ Alina wchodzi. /


ALINA

                        Cóż, siostrzyczko?


BALLADYNA

Co?…


ALINA

                        Czy masz pełny dzbanek?


BALLADYNA

                        Nie…


ALINA

                        Balladyno,
Coż ty robiłaś?


BALLADYNA

                        Nic…


ALINA

                        To źle, różyczko…
Ja mam dzban pełny, mniej jedną maliną.


BALLADYNA

Weź tę malinę z mego dzbanka.


ALINA

                        Miła!…
Siostrzyczko moja, powiedz, gdzieżeś była?
Wyszłyśmy razem, miałaś dosyć czasu;
Wszak ja ci, siostro, nie ukradłam lasu.
Dlaczegóż teraz z taką białą twarzą
I z przyciętymi ustami?…


BALLADYNA

                        Wyłażą
Z twojego dzbanka maliny jak węże,
Aby mię kąsać żądłami wymówek.
Idź i bądź panią! siostra się zaprzęże
Jak wół do pługa, będzie tłoczyć olej
Z kolących siemion i z brzydkich makówek.


ALINA

A wstydź się, siostro… proszę cię, nie bolej
Nad moim szczęściem.


BALLADYNA

                        Cha! cha! cha!


ALINA

                        Co znaczy
Ten śmiech okropny? siostro! czy ty chora?
Jeżeli wielkiej doznajesz rozpaczy,
To powiedz… Ale ty kochasz Kirkora?
Ty bardzo kochasz? Siostro! powiedz szczerze!
Bo widzisz, rybko, są inni rycerze,
Jak będę panią, to ci znajdę męża…


BALLADYNA

Ty będziesz panią? ty! ty!

/ dobywa noża /


ALINA

                        Balladyna!…
Co ten nóż znaczy?…


BALLADYNA

                        Ten nóż?… to na węża
W malinach…


ALINA

                        Siostro, jesteś blada, sina.
Kalinko moja! co tobie? co tobie?
Czemu ty blada? ach! jak to okropnie!
Przemów choć słówko! Usiądźmy tu obie
I mówmy z sobą otwarcie, roztropnie,
Jak dwie siostrzyczki.

/ Siadają na murawie. /

                        Ja kocham Kirkora.
Ach nie dlatego, że Kirkor bogaty,
Że wielki rycerz, pan możnego dwora,
Że ma karetę złotą, złote szaty;
A jednak miło mi, że chodzi w złocie,
Że miecz ma jasny, służebników krocie:
Bo to jak rycerz w bajce, co się rodzi
Z wielkiego króla i w lesie znachodzi
Jakąś zaklętą królewnę.


BALLADYNA

/ wstając z pomieszaniem /

                        Och!…


ALINA

/ wstając /

                        Miła!…
Co tobie?


BALLADYNA

/ ze wzrastającym pomięszaniem /

                        Gdybym cię, siostro, zabiła…


ALINA

Co też ty mówisz?


BALLADYNA

                        Daj mi te maliny!…


ALINA

A kto wie, siostro? gdybyś poprosiła,
Pocałowała usteczka Aliny,
Może bym dała?… spróbuj, Balladynko…


BALLADYNA

Prosić?…


ALINA

                        Inaczej żegnaj się z malinką.


BALLADYNA

/ przystępując /

Co?…


ALINA

                        Bo też widzisz, siostro, że ten dzbanek
To moje szczęście, mój mąż, mój kochanek,
Moje sny złote i mój ślubny wianek,
I wszystko moje…


BALLADYNA

/ z wściekłością natrętną /

                        Oddaj mi ten dzbanek.


ALINA

Siostro?…


BALLADYNA

                        Oddaj mi… bo!…


ALINA

/ z dziecinnym naigrawaniem się /

                        Bo!… i cóż będzie?..
Bo?… Nie masz malin, więc suche żołędzie
Uzbierasz w dzbanek — czy wierzbowe liście?…
I tak… ja prędzej biegam i przez miedzę
Ubiegnę ciebie…


BALLADYNA

                        Ty?…


ALINA

                        A oczewiście,
Że ciebie w locie, siostrzyczko, wyprzedzę…


BALLADYNA

Ty!


ALINA

                        O! nie zbliżaj się do mnie z takiemi
Oczyma… Nie wiem… ja się ciebie boję.


BALLADYNA

/ zbliża się i bierze ją za rękę /

I ja się boję… połóż się na ziemi…
Połóż… ha!

/ zabija /


ALINA

                        Puszczaj!… oh!… konam…

/ pada /


BALLADYNA

                        Co moje
Ręce zrobiły?… O!…


GŁOS Z WIERZBY

                        Jezus Maryja…


BALLADYNA

/ przerażona /

Kto to?… zawołał ktoś?… czy to ja sama
Za siebie samą modliłam się?… Żmija,
Kobieta, siostra — nie siostra… Krwi plama
Tu — i tu — i tu —

/ pokazując na czoło, plami je palcem /

                        i tu. — Ktoż zabija
Za malin dzbanek siostrę?… Jeśli z bora
Kto tak zapyta? powiem — ja. — Nie mogę
Skłamać i powiem: ja! — Jak to ja?… Wczora
Mogłabym przysiąc, że nie… W las!… w las!… w drogę,
Wczorajsze serce niechaj się za ciebie
Modli. — Ach jam się wczoraj nie modliła.
To źle! źle! — dzisiaj już nie czas… Na niebie
Jest Bóg… zapomnę, że jest, będę żyła,
Jakby nie było Boga.

/ odbiega w las /

/ Goplana i Skierka wchodzą. — Alina leży zabita. /


GOPLANA

                        Ach okropność,
Ludzie tak siebie zarzynają nożem.
Nie wiem, jak ludzka poczyna roztropność
W takim zdarzeniu?… My duchy nie możem
Znać owych ziółek, które rany leczą;
A ona ciepła, może jeszcze żywa?
Pustelnik nieraz ziółka w lesie zrywa,
Więc może, gdyby miał koło niej pieczą,
Do życia wróci… Ach Skierko mój drogi,
Sprowadź tu pustelnika.

/ Skierka odbiega. /

                        Wy ciernie i głogi,
Jeżeli zabójczyni padnie na kolana,
Bądźcie pod jej kolanami.
Niech leci wiatrem ścigana,
Przerażona strumyka mruczącego łzami
Jak siostry płaczem…

/ patrząc w las /

Widzę tego pasterza, co się zwie tułaczem,
Wygnanym z kraju szczęścia, i po całym świecie
Szukał próżno kochanki… dziś kocha się w kwiecie,
W słońcu, w gwiazdach… w jutrzence… niech ujrzy te ciało…

/ odchodzi w las /

/ Wchodzi Filon patrząc w niebo. /


FILON

/ z emfazą /

Po co mi świecisz, małżonko Tytana,
Twarzą, co przeszła z różowej na białą?…
Po co mi świecisz, Febie? Tyś do rana
Miłością konał na Tetydy łonie;
A teraz puszczasz rozhukane konie,
I z szat wilgotnych srebrną trzęsiesz rosę,
Szczęśliwy Febie!… Tam blada Dyjanna,
Patrząc na twoje czoło złotowłose,
Przed Endymionem kryje się w błękicie,
Do głębi serca promieniami ranna…
Miłość — to światło, to niebo, to życie!
A jam nie kochał! o biada mi! biada!

/ spostrzega ciało Aliny /

Cóż to za bóstwo?… Jak marmury blada!
Nieżywa?… Boże! a taka podobna
Do nieśmiertelnych bogiń — i nieżywa —
Jak nad nią płacze ta wierzba żałobna!
A moja dusza na marzenia tkliwa
Łez dla niej nie ma?… Samotność popsuła
Źródło łez moich!… Jaka postać cudna!…
Jak ona wczoraj musiała być czuła!
Jak do niej wianek przypadał weselny!
Jak mogła kochać!… A dziś!… śmierć obłudna
Życie wydarła, a wdzięk pośmiertelny
Na moją zgubę nieżywej nadała…
O! mój aniele! ty śmierci kochanka!
O! jak miłośnie twoja ręka biała
Ujęła czarny dzbanek… z tego dzbanka
Płyną maliny, a z alabastrowej
Piersi wytryska drugi taki strumień
Piękniejszy barwą od krwi malinowej.
Ach! twój zabójca od dwu będzie sumień
Ścigany za te dwa strumienie krwawe…
Nie… to zwierz leśny musiał zabić ciebie,
Człowiek by nie mógł — Boże!… oto rdzawe
Leży żelazo — to człowiek!… Ach w niebie
Szukać schronienia przed tłumem tych ludzi!
Spij, moja luba! ciebie nie obudzi
Ten pocałunek… a mnie niech zabije…

/ Całuje usta umarłej i podnosi nóż… Pustelnik nadbiega. /


PUSTELNIK

Stój! stój, zabójco. — On żelazo kryje
Do swoich piersi…


FILON

                        Ojcze! patrzaj na nią!
Znalazłem przecie kochankę… nieżywą.


PUSTELNIK

Czyjeż to miecze takie kwiaty ranią?
Któż te pustynie krwią czerwieni żywą?
Czy tu król Popiel zawitał i plami
Białe lilije naszych lasów?…


FILON

                        Łzami
Krew tę obmyję…


PUSTELNIK

                        Wstydź się łez…


FILON

                        Ach ona
Umarła… patrzaj… tu! tu! tu… niebieski
Kwiatek — znak śmierci śród białego łona..
Gwiazdeczka śmierci…


PUSTELNIK

                        Ty młody i rzeźki,
Podnieś umarłą i weź na ramiona;
Ja ci pomogę dźwigać lekkie ciało.
W celi mam ziółka…


FILON

                        Ty duszę omdlałą
Krzepisz nadzieją; ty podajesz ramię
Duszy nieszczęsnej, która się już kładła
W mogiłę żalu… pozwól, że ułamię
Gałązkę z wierzby, pod którą upadła
Kochanka moja okropnie zabita…
Tum ją zobaczył — tu pokochał — stracił
Wprzód, nim pokochał… Ach w przeszłości świta
Szczęście stracone; jam się nie zbogacił,
A skarb znalazłem…

/ urywa gałązkę z wierzby /


GŁOS Z WIERZBY

                        Nie trącaj, bom pjany…


FILON

Ta wierzba gada…


PUSTELNIK

                        W lesie są szatany.
Ja znam się z nimi; nieraz mi do celi
W okna stukają…


FILON

                        W lesie są anieli,
Ale umarli…


PUSTELNIK

                        Chodź z twoim aniołem…

/ Filon bierze na ramiona ciało Aliny i odchodzi z Pustelnikiem. Goplana i Skierka wychodzą z gęstwin. /


GOPLANA

/ wskazując na wierzbę /

Przeklęci ludzie! jakim oni czołem
Śmieli ułamać gałąź z tego drzewa?
On musi cierpić…


SKIERKA

                        Ach! coś się wylewa
Gorzkiego z rany… to zapewne woda
Z ziarnek pszenicy ogniem wymęczona,
Którą ci ludzie piją…


GOPLANA

                        Łza stracona…
Ach każdej łezki brylantowej szkoda,
Kiedy nie dla mnie płynie ze źrennicy.
Jutro ty będziesz wolny, mój kochanku;
Jutro wymawiać będziesz okrutnicy,
Że cię dręczyła z ranka do poranku…
Ukryj się, Skierko — patrzaj! Balladyna
Zbłąkana w lesie tu nadchodzi, sina,
Okropnie blada, z rozpuszczonym włosem.
Ja twarz zakryję i pod wierzbą siędę;
Będę mówiła do niej siostry głosem
I obłąkaną gryźć będę… gryźć będę…

/ Skierka odchodzi. /


BALLADYNA

/ wbiega na scenę, obłąkana /

Wiatr goni za mną i o siostrę pyta,
Krzyczę: „Zabita — zabita — zabita!”
Drzewa wołają: „Gdzie jest siostra twoja?”…
Chciałam krew obmyć… z błękitnego zdroja
Patrzała twarz jej blada i milcząca...
O… gdzie ja przyszła?… to wierzba płacząca…
Ta sama… gdzie ja… — Siostra moja!… żywa!…


GOPLANA

Siostro…


BALLADYNA

                        Okropnym wołasz mię imieniem!
Trup… trup… trup na mnie białą dłonią kiwa…
Wszystkie mi włosy przesiękły sumnieniem
I ciągną nazad, wstając z głowy. — Ale
Nogi przykute…


GOPLANA

                        Czy ci smutne żale
Nie mówią, siostro, żeś ty źle zrobiła?
I gdyby siostra twoja żyła?…


BALLADYNA

                        Żyła?


GOPLANA

Mogłażbyś ty ją zabić po raz drugi?


BALLADYNA

/ szukając koło siebie /

Zgubiłam mój nóż.


GOPLANA

                        Ach nie dosyć długi
Nóż twój był, siostro…


BALLADYNA

                        To nie moja wina.


GOPLANA

Siostro! lecz jeśli przebaczy Alina?…
Jeśli zapomni… i powie: „Siostrzyczko,
Miałam sen taki — do chaty wieczorem…
Nim wyszłaś w ciemne osiny ze świeczką,
Przyjechał rycerz; rycerz był upiorem,
Upiór dwie siostry pokochał szalenie
I obie wysłał na maliny; …śniłam,
Że gdyśmy zaszły w głuche lasu cienie,
Siostra mnie nożem… Wtem się obudziłam…
Chodźmy do wróżki, niech sen wytłumaczy”…


BALLADYNA

/ zamyślona /

To sen… ach, prawda… i mnie się wydaje,
Że to sen, siostro…


GOPLANA

                        Ten sen nic nie znaczy…


BALLADYNA

To sen…


GOPLANA

                        I tylko matka nas połaje,
Żeśmy się długo zabawiły w borze.


BALLADYNA

A rycerz…


GOPLANA

                        Zniknął… to sen…


BALLADYNA

                        Być nie może…
Co? ha okropnie, rycerz jak sen zniknął?


GOPLANA

Ale ja żyję…


BALLADYNA

                        Bogdajbyś umarła!
To sen… to sen — ha?… rozum już przywyknął
Do twojej śmierci. Skoro bym otarła
Krew z mojej ręki… byłabym szczęśliwa.


GOPLANA

/ odkrywa twarz /

Bądź nią, szatanie! twa siostra nieżywa.


BALLADYNA

O wielki Boże! a ty co za widmo?…


GOPLANA

Bańka z kryształu, którą wichry wydmą
Z błękitu fali… i barwami kwiatu
Malują zorze. — Ale bądź spokojną,
Ja nie wyjawię tajemnicy światu,
Zostawię ciebie przeznaczeniem spójną
Z ręką rycerza i ze zbrodni ręką;
A ręka zbrodni dalej zaprowadzi.
Usychaj wiecznie tajemnicy męką.
Każda malina może ciebie zdradzi,
Ta wierzba ciebie widziała,
Korą wyśpiewa…
Lękaj się drzewa!
Lękaj się kwiatu!
Każda lilija albo róża biała
I na ślubie, i po ślubie
Będzie plamami szkarłatu
Na wszystkich liściach czerwona.
Idź… weź ten dzbanek… ja ciebie nie zgubię.
Ale natura zbrodnią pogwałcona
Mścić się będzie — idź do chaty.

/ Balladyna bierze z rąk Goplany dzbanek Aliny i odchodzi milcząca. /

Odeszła i splamione krwią obmyje szaty.
Ale na czole plama zostanie czerwona;
Nie ostrzegłam jej, próżno byłoby ostrzegać,
Ta plama nie zejdzie z czoła. — Ja zaś idę po fali kryształowej biegać.
Rzucę ten ciemny obraz zbrodni w jasne koła
Zwierciadlanego Gopła… O blasku miesiąca
Wrócę słuchać, jak szumi ta wierzba płacząca.

/ odchodzi /



SCENA II

/ Ganek przed chatą Wdowy ocieniony lipą. /

/ Wdowa i Kirkor siedzą na ławie. /


KIRKOR

Nie widać córek…


WDOWA

                        Wrócą, panie! wrócą
Jedna za drugą jak dwie gąski białe,
Jedna za drugą. Ach łzy mi się rzucą
Ze starych oczu, na Chrystusa chwałę,
Gdy je zobaczę…


KIRKOR

                        Któraż pierwszą będzie?
Czy Balladyna?


WDOWA

                        Pewnie Balladyna.
Wszak ona pierwsza w kościele i wszędzie
Pierwsza… z organem piosenkę zaczyna.
Alina także pierwsza.


KIRKOR

                        Więc Alina
Może powróci?


WDOWA

                        Ha! może Alina;
Bogu to wiedzieć…


KIRKOR

                        Czy wiesz, moja stara,
Żem niespokojny o twoje dziewczęta…


WDOWA

To i ja właśnie… jakaś niby mara
W głowę mi wlazła. Choć nikt nie pamięta,
Aby na wiosnę kiedy być nie było
Malin… a gdyby się też przytrafiło,
Że nie ma malin… tak marzyłam wczora,
Nim sen przyleciał… gdyby też śród bora
Nie było malin? — potem sama sobie
Mówiłam: „Głupiaś… wszakże koń przy żłobie,
Gdy nie ma owsa, to zajada siano;
Jeśli dziewczęta malin nie dostaną,
To nazbierają poziomek”. — Wy, króle!
Może wam w zamkach nie znać się, co ziomka,
A co malina, co siano a słomka,
A co są dziuple, a co pszczelne ule.
Wam tylko złoto, złoto, zawsze złoto…


KIRKOR

Ach! nie wierz temu… nieraz my zgryzotą
Trapieni w zamkach dnie pędzimy liche.
Po stokroć, matko, wolę twoje ciche
I wiejskie życie… Miło na tym ganku
Czekać wieśniaczej małżonki, jak lubo
Kołysze sercem ten powiew poranku;
Ty taka dobra, choć masz szatę grubą.


WDOWA

To mój świąteczny przecie ubiór — proszę!
Cycowa suknia!… tylko w święto noszę
Takie ornaty… Wraca Balladyna…


KIRKOR

Gdzie?


WDOWA

                        O! nie widać… lecz matce wiadomo.
Patrz, panie! oto jaskółeczka sina
Zamiast wylecić, kryje się pod słomą,
I cicho siedzi… Gdyby zaś Alina
Wracała z gaju, tobyś to, mój panie,
Usłyszał w belkach szum i świegotanie,
Jedna za drugą pyrr… pyrr… lecą z gniazdek
Do tej dziewczynki i nad nią się kręcą
Niby chmureczka małych, czarnych gwiazdek
Nad białą gwiazdką…


KIRKOR

                        Dlaczegóż się nęcą
Ptaszki do młodszej córki?


WDOWA

                        Któż to zgadnie?… Idzie Bladyna, widzisz?…


KIRKOR

                        Jak jej ładnie
Z tym czarnym dzbankiem na głowie.

/ Balladyna wchodzi ze spuszczoną głową. /

                        Dziewico!
Oddaj mi dzbanek, ja ci zaś nawzajem
Daję pierścionek…

/ bierze dzbanek /

/ Balladyna odwraca głowę. — Kirkor kładzie na jej palec pierścionek. /


WDOWA

                        Brylanciki świecą…


KIRKOR

Oby nam życie było słodkim rajem.
Idź do komnaty, starym obyczajem
Niechaj ci warkocz zaplatają swatki,
Niechaj świeżymi przetykają kwiatki,
A za godzinę, drżącą, uwieńczoną,
Wezmę z rąk matki, i będziesz mi żoną.
Kareta czeka, po księdza pojadę.

/ Odchodzi Kirkor. /


BALLADYNA

Och!


WDOWA

                        Czegóż wzdychasz? i coś niby blade
Usteczka ściskasz?…


BALLADYNA

                        Matko moja droga,
Nie wiem, jak wyznać?


WDOWA

                        Cóż, córeczko miła?
Czy ty już drżąca od łożnicy proga
Chciałabyś uciec jak sarneczka?…


BALLADYNA

                        Siła
Złego mam donieść…


WDOWA

                        Co?


BALLADYNA

                        Ach! nie dasz wiary.
Ale Alina… Ach… ta siostra młoda
I tak kochana… Ach jaka jej szkoda!


WDOWA

Co, córko?


BALLADYNA

                        Bo też psułaś ją bez miary.
Twoja to wina, że dziś…


WDOWA

                        Mów, bo skonam.


BALLADYNA

Lękam się mówić, może nie przekonam
Ślepej miłości, matki przywiązania.
Lecz któż by myślał, że ta młoda łania
Ucieknie…


WDOWA

                        Córko… Alina?


BALLADYNA

                        Uciekła…


WDOWA

Gdzie… jak? z kim? — Boże! Matki się wyrzekła.


BALLADYNA

Ach przewidziałam dawno, że tak będzie.
Jakiś obdarty młokos chodził wszędzie
Za tą dziewczyną, szeptał jej do ucha.
Napominałam. — Wiesz, jak ona słucha
Kazań od siostry… I dziś… z nim uciekła…


WDOWA

Wyrodne dziecko!… Więc idź aż do piekła!
Nie pomyślałaś na te stare oczy,
Że będą płakać… dobrze, bo nie będą
Płakać po tobie. — Bo matka ma smoczy
Płód zamiast serca, można serce krajać,
To się kawałki węża znowu sprzeda
Jak płótna kawał… Chciałabym ją łajać…
Przeklinać… dręczyć… Ot, wiesz… że te oczy
Jak noże, ot tak… wlepiłabym w łono
Jak noże… tylko bez tej łzy, co mroczy.
Może byś ty mnie widziała szaloną,
Ale co płakać… Nie! nie! nie!

/ płacze łkając /


BALLADYNA

                        Mój Boże!
I tak zasmucić!…


WDOWA

                        O! i tak zasmucić!


BALLADYNA

Zasmucić matkę starą?…


WDOWA

                        O! mój Boże!
Tak starą… Ale ona może wrócić.
Kto wie!… Nieprawdaż, ona wrócić może?
Jak sama kiedy siądzie przy oświatce
Nocą… pomyśli: „Gdzie matka?” a już by
Serca nie miała, żeby też o matce
Nie pomyślała nigdy…


BALLADYNA

                        Idą drużby…

/ Słychać weselną muzykę. /


WDOWA

Jak oni grają smutnie i wesoło…
Ty teraz skarbem moim… daj mi czoło,
Niech pocałuję… Cóż to! jakaś plama,
Jak krew czerwona?


BALLADYNA

/ z przerażeniem /

                        Krew?…


WDOWA

                        To od maliny
Może… daj… zetrę…


BALLADYNA

/ ścierajcąc /

                        Matko… zetrę sama.


WDOWA

Jeszcze jest…


BALLADYNA

/ trąc czoło /

                        Teraz?…


WDOWA

                        Jeszcze — jak rubiny
W twoim pierścionku pięknie sobie świeci.


BALLADYNA

/ na nowo usiłując zetrzeć /

A teraz?…


WDOWA

                        Jeszcze jest… by na osieci
Listek czerwony…


BALLADYNA

                        O! o! to okropnie!


WDOWA

Daj mi tu czoło, a zetrę roztropnie.
Może to ranka…

/ wspina się na palcach /


BALLADYNA

                        Matko! nie dotykaj
Tej plamy…


WDOWA

                        Czy cię boli?…


BALLADYNA

                        Nie — nie boli…


WDOWA

Przyniosę wody spod owej topoli,
Gdzie piją wróble…

/ Wdowa odchodzi. /


BALLADYNA

                        Plamo krwawa, znikaj!…

/ Wchodzą Swaty i Drużki, ustrojeni, z muzyką; zbliżają się do Balladyny, ta odwraca twarz. /


SWATY

/ śpiew /

    Nie odwracaj czoła,
    Wstydliwa dziewczyno;
    Mąż na ciebie woła,
    Młodziutka kalino.
    Nie odwracaj czoła…


DZIEWICE

/ śpiewając /

    Chcą nam ciebie wydrzeć swaty;
    Niech cię bronią białe kwiaty
    Twego wianka…


SWATY

/ śpiew /

    Kwiaty ciebie nie obronią
    Ni białością, ani wonią,
    Od kochanka…

/ Dziewice podają Balladynie kosze z kwiatami. /


BALLADYNA

Precz! precz. — Odkąd zaczęły kwitnąć białe róże
Z czerwonymi plamami?… Wynieście te kosze…

/ Balladyna ucieka do chaty. /


JEDNA Z DZIEWIC

Pogardziła kwiatami, które ja przynoszę,
Ja, dawna przyjaciółka.


JEDEN Z MŁODZIEŃCÓW

                        Patrzcie, w pyłu chmurze
Błyska złota kareta, jedzie Kirkor z księdzem.


DRUGI Z MŁODZIEŃCÓW

Przy tej karecie słońce zdaje się mosiędzem.

KONIEC AKTU DRUGIEGO




AKT TRZECI



SCENA I

/ Dom Wdowy dopalający się — przed pogorzeliskiem garstka wieśniaczego ludu. /


PIERWSZA KOBIETA

Oj widzicie, jak diabły ludziom szczęście noszą.
Ta nędzarka, ta wdowa ze swoją kokoszą,
W złotej karecie błotem na nas biednych bryzga.


DRUGA KOBIETA

Oj prawda, że to gorzko, nam się to wyślizga,
Co się drugim dostało.


STARZEC

                        A ja wam powiadam,
Że staruszka podczciwa, sam nasz ojciec Adam
Mógłby ją wziąść za żonę, lepiej mu przypadła
Niż Ewa…


PIERWSZA KOBIETA

                        Bo bez zębów, jabłek by nie jadła.


STARZEC

Pamiętajcie, że ona ubogie leczyła.
Ty sama, co tu wrzeszczysz, moja pani miła,
Już by cię dawno szatan pojął do swej chwały,
Gdyby nie ta staruszka.


DRUGA KOBIETA

                        I mój Stasiek mały
Także jej winien życie, więc jej nie zazdroszczę,
Dalibóg nie zazdroszczę; wóz sianem wymoszczę
I pojadę w zamczysku odwiedzić staruszkę…


DZIEWCZYNA

I Balladynie miło będzie widzieć drużkę.
Pojadę z tobą, matko.


DRUGA KOBIETA

                        Jak chcesz, moje dziecię,
To narwijże róż polnych i bławatków w życie,
Na wianek dla tej pani.


STARZEC

                        Oj, nie jedź, kobieto!
Widzisz ten pożar?


DRUGA KOBIETA

                        Cóż stąd — że słomą podbitą
Chatę spalili — cóż stąd?


STARZEC

                        Widać, że się wstydzą
Chaty, słomy, bławatków i nas…


PIERWSZA KOBIETA

                        Na to zgoda,
A mówiłam, że oni z biednych chłopków szydzą.


STARZEC

Dajcie im święty pokój.


DZIEWCZYNA

                        A ta panna młoda
To zadzierała nosa!… Widzieliście wczora.
Wstążkę czarną na czole miała zamiast wianka,
Wszystko, by się odróżnić… a w kosach równianka
Nie z białych róż, ze złotych… Twarz niby upiora
Blada… a uśmiech hardy; a kiedy się śmieje,
To ząbków ani widać.


DRUGA KOBIETA

                        Nim słońce dogrzeje,
Jedźmy, dziewczyno, wozem do zamku Kirkora…


DRUGA DZIEWCZYNA

Nie jedź! nie jedź!…


DZIEWCZYNA

                        Nie jadę.


DRUGA KOBIETA

                        Stara wóz wymości
I pojedzie… Jak do nich mówić po godności?


STARZEC

Grzecznie mówić.


DRUGA KOBIETA

                        Pojadę.


DZIEWCZYNA

                        Tego im i trzeba;
Każą ci na dziedziniec wynieść kawał chleba,
A ty się kłaniasz nisko jak wieko u skrzyni;
A pani z okna plunie. — Ha! mościa grabini,
Przyniosłam ci kosz jajek. — Wiecie wy, że ona
Była już na grabinie z dawna przeznaczona,
Bo miała wziąść za męża Grabka pijanicę.
Wiecie o tym? na Boga… to nie tajemnice,
Zwąchali się z Grabiczem — to dziw, gdzie on siedział?
Nie było go na ślubie.


PIERWSZA KOBIETA

                        Może się dowiedział…
I poszedł do jeziora z rozpaczy.


DZIEWCZYNA

                        Niełatwo
Wisusowi utonąć…


PIERWSZA KOBIETA

                        Otóż Grabiec pędzi
Z lasu, jak zwykle wiejską otoczony dziatwą,
Niby kania od wróblów…

/ Grabiec wpada na scenę, za nim tłum dzieci. /


DZIEWCZYNA

                        Niech z wami gawędzi.
Jeśli dotąd nic nie wie, nie mówcie o niczem;
Narwę grochu na wianek.

/ odchodzi /


DZIECI

                        Z Grabiczem! z Grabiczem!
Tańcujmy! tańcuj, Grabku!


GRABIEC

                        Precz, bachury!


STARZEC

Gdzieżeś to bywał? czemu tak ponury?


GRABIEC

Co? gdziem ja bywał?


DZIEWCZĘTA

                        I coś robił?


GRABIEC

                        Rosłem.


DZIEWCZĘTA

Co ty powiadasz?


GRABIEC

                        Rosłem.


DZIECI

                        On był osłem!
Grabiec był osłem…


GRABIEC

                        Milcz, przeklęty tłumie,
Bo mi się zdaje, że liściami szumię.
Gdybym przynajmniej miał tyle gałązek,
Co miałem wczora; nie szczędziłbym wiązek
Na wasze plecy.


DZIECI

                        Co pan Grabek plecie?


GRABIEC

/ do starca /

Powiedz mi, starcze! czy to można w lecie?…
Czy można to być? — dotąd korą świerzbię! —
Być wierzbą?…


STARZEC

                        Wierzbą można zostać wierzbie,
Ale grabinie to nie…


GRABIEC

                        A ja byłem
Wierzbą…


STARZEC

                        Co mówisz?…


GRABIEC

                        Mówię, co mówiłem.
Bogdaj was diabeł pozamieniał w łozy,
Córki tej wierzby, i piekielne kozy
Wypuścił na was… Ale ja w rozpaczy;
Ja byłem wierzbą…


STARZEC

                        Jednak to coś znaczy…
A byłeś w karczmie?


GRABIEC

                        Wprzód nim wierzbą byłem,
To byłem w karczmie.


STARZEC

                        I piłeś?…


GRABIEC

                        A piłem…


STARZEC

/ śmiejąc się /

Więc to sen, panie Grabku, wierzba owa!…


GRABIEC

/ pokazując na pogorzelisko /

A gdzie ta chata?


DZIEWCZYNA

                        Jaka?…


GRABIEC

                        Ta, gdzie wdowa
Żyła z córkami?…


DZIEWCZYNA

                        A toż chata stoi…


GRABIEC

Gdzie?


DZIEWCZYNA

                        Ty pijany!…


GRABIEC

                        Gdzie?


DZIEWCZYNA

                        Tu!…


GRABIEC

                        Niech was poi
Rosą diablica, jak mnie napoiła,
Jeśli tu chata…


DZIEWCZYNA

                        Chata się zmieniła
W twój nos czerwony, kiedyś ty się zmienił
W płaczącą wierzbę.


GRABIEC

                        Bogdaj cię ożenił
Sztokfisz w habicie z diabłem — a gdzie ona?…


DZIEWCZYNA

Kto?


GRABIEC

                        Balladyna?


DRUGA DZIEWCZYNA

/ wchodzi z grochowym wiankiem /

                        Także przemieniona
W ten grochowy wianuszek, w grochowy wianuszek…

/ rzuca na głowę Grabkowi wianek /


DZIECI

Cha! cha! cha! groch na wierzbie rośnie zamiast gruszek!
Cha! cha! cha! panie Grabku! Grabku, gdzieś ty bywał?
A tu słowik kochance mężulka wyśpiewał…


DZIEWCZYNY

A pan Grabek był wierzbą!


DZIECI

                        Grabek rosnął w lesie!


DZIEWCZYNY

A żoneczka w złocistej smyknęła kolesie.
Cha! cha! cha!


DZIECI

                        Żeń się, Grabku, z miotłą czarownicy!
Cha! cha! cha!


STARZEC

/ bierze Grabka za rękę /

                        Chodź do karczmy, przy miodu szklanicy
Ja ci wszystko opowiem.

/ wyprowadza Grabka /


DZIECI

/ lecąc za Grabkiem /

                        Gil, wróbel i dzierzba
Śpiewały na grabinie — a on rzekł: „Jam wierzba”.
Nuż z niego kręcić dudy… Smyknęła dziewczyna!
Cha! cha! cha! wierzba, wierzbie, wierzbiątko, wierzbina.

/ Dzieci i cały tłum wychodzą za Grabkiem. /


SCENA II

/ Sala pyszna w zamku Kirkora. /

/ Balladyna wchodzi zamyślona w bogatej szacie — z wstążką czarną na czole. /


BALLADYNA

/ sama /

Więc mam już wszystko… wszystko… teraz trzeba
Używać… pańskich uczyć się uśmiechów,
I być jak ludzie, którym spadło z nieba
Ogromne szczęście… Wszakże tylu ludzi
Większych się nad mój dopuścili grzechów
I żyją. — Rankiem głos sumnienia nudzi,
Nad wieczorami dręczy i przeraża,
A nocą ze snu okropnego budzi…
O! gdyby nie to!… Cicho. — Mur powtarza:
„O! gdyby nie to…”

/ Wchodzi Kirkor zbrojny z rycerstwem. /


KIRKOR

                        Moja młoda żono!
Jakże ci w moim zamczysku?…


BALLADYNA

                        Spokojnie.

/ Wchodzi Fon Kostryn. /


KOSTRYN

Rycerze zbrojni czekają przed broną.


BALLADYNA

Grabio! dlaczego tak rano i zbrojnie?


KIRKOR

Kochanie moje, odjeżdżam…


BALLADYNA

                        Gdzie?


KIRKOR

                        Droga!
Przysiągłem święcie taić cel wyprawy.


BALLADYNA

Odjeżdżasz! ach, ja nieszczęsna!


KIRKOR

                        Na Boga!
Nie płacz, najmilsza… bo ci będzie łzawy
Głos odpowiadał nierycerskim echem…
Ani mię trzymaj przymileń uśmiechem,
Bo moje oczy olśnione po słońcu
Drogi nie znajdą… Niech pierś uniesiona
Ciężkim westchnieniem z krągłego robrońcu
Czarów nie rzuca, niech twoje ramiona
Wiszą ku ziemi jak uwiędłe bluszcze.


BALLADYNA

/ rzucając się na szyję /

Gdzie jedziesz? Mężu… ja ciebie nie puszczę!
Dlaczego jedziesz? czyś poprzysiągł komu?


KIRKOR

Sobie przysiągłem.


BALLADYNA

                        Bogdaj ogień gromu
Bóg rzucał tobie przed konia podkową;
Może piorunem twój koń przerażony,
Piorunem w bramę powróci zamkową.
Więc ty na długo chcesz zaniechać żony?


KIRKOR

Za trzy dni wrócę…


BALLADYNA

                        Czyś ty kiedy liczył,
Ile w dniu godzin? ile chwil w godzinach?


KIRKOR

Niechaj wie człowiek, że mu Bóg pożyczył
Życia na krótko, niechaj odda w czynach,
Co winien Bogu.


BALLADYNA

                        Lecz ty winien żonie
Pozostać z żoną…


KIRKOR

                        Nic mię nie zatrzyma,
Muszę odjechać — daj mi białe skronie!

/ całuje w czoło /

Przed ludzi okiem ty wiesz, że prawdziwe
Pocałowania dają się oczyma,
A biedne usta, tak jako pierzchliwe
Jaskółki, muszą w lot z białego kwiatka
Chwytać miodową pocałunku muszkę —
Bądź zdrowa, żono… Gdzie jest nasza matka?
Może spi jeszcze, pożegnaj staruszkę:
Nie mogę czekać.

/ odprowadzając na stronę /

                        W skarbcu masz pieniążki,
Szafuj… i baw się… — daj mi czoło białe,
Jeszcze raz… — żono! nie lubię tej wstążki,
Czoło należy do mnie, czoło całe,
Rozwiąż tę wstążkę…


BALLADYNA

                        Mężu, uczyniłam
Ślub…


KIRKOR

                        Ślub po siostrze… tak… lecz gdy powrócę,
To wiedz się z Bogiem, ale mi się wyłam
Z takiego ślubu…


BALLADYNA

                        Tak…


KIRKOR

                        Bo się pokłócę
Z tobą, kochanko… i to nie na żarty. —
Bądź zdrowa. — Chamy na koń! — niechaj warty
Czuwają w zamku…

/ do Balladyny /

                        Wspominaj mnie…

/ Odchodzi Kirkor i wszyscy prócz Balladyny. /


BALLADYNA

/ sama /

                        Mężu!…
Odjechał. Po co? Gdzie? — Sumnienia wężu,
Ty mi powiadasz: „Oto mąż odjechał
Szukać Aliny”… ona w grobie — w grobie?
Lecz jeśli znajdzie grób? — Tak się uśmiechał,
Jakby chciał mówić: „Przywiozę ją tobie,
A zdejmiesz wstążkę, jak przywiozę”.

/ Fon Kostryn wchodzi. /


KOSTRYN

                        Pani!…
Hrabia zaklina, abyś mu przez okno
Posłała uśmiech…

/ Balladyna staje w oknie i uśmiecha się. Kostryn na stronie. /

                        Mężowie, żegnani
Żon uśmiechami, sami we łzach mokną.


BALLADYNA

/ odchodząc od okna /

Pojechał…

/ do Kostryna /

                        Ktoś ty, rycerzu?…


KOSTRYN

                        Dowodźca
Warty zamkowej. —


BALLADYNA

                        Nagrodzę ci hojnie
Czujność i wierność…


KOSTRYN

                        Nie potrzeba bodźca
Temu, kto służy rycersko i zbrojnie
Tobie, grafini… Otośmy dostali
Zamkowi temu obronę tajemną;
Ach! my oboje będziemy czuwali,
Ja nad aniołem — ty, anioł, nade mną.


BALLADYNA

Jak się nazywasz?


KOSTRYN

                        Fon Kostryn…


BALLADYNA

                        Nie z Lachów?


KOSTRYN

Z niemieckich książąt rodzę się.


BALLADYNA

                        Wygnany?


KOSTRYN

Jak biedny ptaszek spod płonących dachów
W lot się puściłem… dziś obcy… nieznany
Własnej ojczyźnie, sługa w obcym kraju;
Niech to nie będzie moim potępieniem!
Ty także obca…


BALLADYNA

                        Co?


KOSTRYN

                        Ty jesteś z raju.

/ odchodzi /


BALLADYNA

/ sama /

Jak się ja prędko poznałam spojrzeniem
Z tym cudzoziemcem. — Ja mu nic nie winna —
Szukałam okiem przerażonym w tłumie
Kogoś. — Wierzyłam, że tu być powinna
Bratnia mi dusza… dusza moja… z moją…
Zacząć — jak? Spojrzeć — jeżeli zrozumie,
Przemówić. – Dziwnie, że się ludzie boją
Ludzi jak Boga i więcej niż Boga. —
Będę odważną z ludźmi…

/ Wchodzi Wdowa ubrana jak w drugim akcie, w świątecznym ubiorze. /


WDOWA

                        Córko droga!
Co to się stało? Królewic odjechał?


BALLADYNA

Cóż stąd?


WDOWA

                        Nazajutrz po ślubie zaniechał
Żoneczki młodej… czyś go zagniewała?
To by źle było! Jakże ty dziś spała,
Gołąbko moja? wszak mówią, że trzeba
Pamiętać zawsze sen na nowym łożu.
Otóż ja śniłam, że do mnie aż z nieba
Przyszła Alina, ot tak niby w morzu
Płynąc w obłoczkach… i rzekła…


BALLADYNA

                        Różaniec
Mów lepiej, matko.


WDOWA

                        Czy ty chcesz kaganiec
Włożyć na usta matce?


BALLADYNA

                        Matko stara,
Zamek nie chata, tu zatrudnień chmara,
Tu nie snów słuchać…

/ Wchodzi Sługa. /


SŁUGA

                        Jakaś tam hołota
Stoi przed bramą i wykrzyka hardo,
Aby ją puścić przez zamkowe wrota.
A straż złożoną na krzyż halabardą
Zamknęła bramy… Ta chłopianka stara
Z drabiniastego woza bez ustanku
Krzyczy żołnierzom: „Powiedz, mój kochanku,
Matce Kirkora żony, że Barbara,
Jej przyjaciółka, zjeżdża w odwiedziny”.


WDOWA

To moja kuma… jakie tam nowiny?…


BALLADYNA

Odprawić ten wóz.


WDOWA

                        Balladyno?…


BALLADYNA

                        Matko!
Czy ci się sprzykrzył zamek?… dobra droga,
Możesz odjechać z tą starą…


WDOWA

                        Co?… klatką?
Tym drabiniastym wozem? — A! na Boga,
Córko, co mówisz?


BALLADYNA

                        O! to żarty… żarty…
Każ, matko, wóz ten wyprawić…


WDOWA

/ z westchnieniem /

                        Wyprawcie. —
Powiedzcie, że śpię.


BALLADYNA

/ do Sługi /

                        A jeśli uparty
Wóz nie odjedzie, rozumiecie — warty
Czuwają w zamku…


WDOWA

/ do Sługi /

                        Tylko nie nabawcie
Biedy… to stara.

/ Sługa odchodzi. /

                        Prawda, córko moja,
Gdyby przyjmować, toby tu jak z roja
Sypało chłopstwo. — Niechaj nas kochają
Z daleka — prawda? Córki rozum mają,
Ty nie głupiutka; kiedy zaczniesz prawić,
To księdza nawet nie zrozumie głowa.
Moja córuniu! każ ty przecie sprawić
Sukienkę matce, bo już ta cycowa
Ma blade kwiatki, a jak tu kobiecie
W szarak się ubrać? Córko! moje życie!


BALLADYNA

To jutro, matko, przypomnij. — A tobie,
Starej kobiecie, lepiej nie wychodzić
Z ciepłej komnaty…


WDOWA

                        Ach nudno jak w grobie
Tak samej siedzieć… Czy ty chcesz zagrodzić
Zamek matuli?…


BALLADYNA

                        Nie — nie…


WDOWA

                        Balladyna
Kocha mię?… prawda, córko? A malina
Na twoim czole? ta plama… o! pokaż…
Czy boli ciebie? Ty nigdy nie kwokasz,
Kurko, choć boli… a to może boli?…


BALLADYNA

Dosyć już, matko…


WDOWA

                        Woda spod topoli
Obmyć nie mogła… o! córko kochana…
To jakaś dziwna i okropna rana,
Bladniesz, by o niej wspomnieć…


BALLADYNA

                        Więc dlaczego
Wspominasz, matko?…


WDOWA

                        To z serca dobrego…
Z dobrego serca…


BALLADYNA

                        Wierzę! wierzę! wierzę!
Matko, idź teraz do siebie na wieżę.


WDOWA

Do mojej ciupy?…


BALLADYNA

                        Tam ci jeść przyniosą…
I pić przyniosą…


WDOWA

                        I pić jak ptaszkowi?…


BALLADYNA

Idź, matko!


WDOWA

                        To już z moją siwą kosą
Będę się bawić… Tylko służalcowi
Każ mi jeść przynieść… nie zapomnij…

/ odchodzi /


BALLADYNA

/ sama /

                        Piekło!
Mieszam się — bladnę… Ja się kiedyś zdradzę
Przed matką, mężem… Wszystko się urzekło
Na moją zgubę. Ludzie jako szpaki
Uczone mowy, przez okropną władzę
Sprawiedliwości, nie myśląc o mowie,
Tak mówią, jakoby tajnymi szlaki
Dążyli ciągle w głąb serca. Surowie
Kładą sędziego pytanie: czyś winna?
Krętymi słowy… Matka, mąż, oboje,
I mąż, i matka — ta kobieta gminna…
Trzeba ją kochać, to matka.

/ Kostryn wchodzi na scenę. /


KOSTRYN

                        Pokoje
Kazałem suto osnuć w złotogłowy.
Dziś dzień poślubny… dziś na dwór zamkowy
Zjadą się liczne pany i rycerze,
Wasale twoi…


BALLADYNA

                        Trzeba zamknąć wieżę,
Gdzie mieszka moja — mamka — ona chora,
Snu potrzebuje.


KOSTRYN

                        Jak to — ta potwora
Mlekiem poiła twoje usta śliczne?
Ach nie!… Ta chyba bogini niebieska,
Co na błękity lała drogi mleczne
Tak, że się każda białych piersi łezka
W gwiazdę mieniła i dziś ludziom płonie;
Ta sama chyba na śnieżystym łonie
Ukołysała ciebie…


BALLADYNA

                        Mój rycerzu,
Złote masz usta…


KOSTRYN

                        Ty dyjamentowe
Serce. — Kazałem na Gopła pobrzeżu
Zapalić smolne beczki i ogniowe
Słupy; do ognia weselnego lecą
Weseli goście. Czy pochwalasz, pani?


BALLADYNA

Czyń, jak przystoi.


KOSTRYN

                        Wieże się oświecą
Jasnym kagańcem, i tylko wybrani
Goście do zamku mają być przyjęci.
Właśnie dziś jakiś prostak bez pamięci
Wdzierał się tutaj, kazałem go psami
Poszczwać za wrota… Śmiałek nad śmiałkami,
Psom odszczekiwał ciągle, że znał ciebie,
A w takich ustach to bluźnierstwo srogie.


BALLADYNA

Któż by to mógł być?


KOSTRYN

                        Ktoś z tych, co po chlebie
Pańskim się włóczą, i szaty ubogie
Łatają nitką wyskubaną z płaszcza
Panów, gdy nadto blisko przypuszczają
Taką hołotę… wyszczekana paszcza.
O! ty go nie znasz… twe usta nie mają
Zgłosek na takie imię — jakiś gbura —
Grabiec…


BALLADYNA

                        Co? Grabiec? Tego chłopstwa chmura
To jak szarańcza.


KOSTRYN

                        Przebacz im, grabini.
Królowa kwiatów na próżno obwini
Chłopianki ułów, że koło niej brzęczą.
Albo się obwiń niewidzialną tęczą
Przed ludzi okiem; albo znoś cierpliwie
Nasze wejrzenia…


BALLADYNA

                        O! ty, syn książęcy,
Mieszasz się próżno z tymi, co na niwie
Wiejskiej wyrośli… z tysiąca tysięcy
Możesz być pierwszym, byleś tajemnicy
Umiał dochować.

/ Kostryn przyklęka i całuje kraj szaty. /

                        Chodźmy do skarbnicy
Zaczerpnąć nieco złota, aby godnie
Gości przyjmować…


KOSTRYN

                        Poniosę pochodnie.

/ Kostryn poprzedza z pochodniami Balladynę — wychodzą. /



SCENA III

/ Las przed chatą pustelnika. /

/ Kirkor zbrojny. — Pustelnik z koroną w ręku. /


PUSTELNIK

Kirkorze, oto złocista korona.
Więc może kiedyś za twoją pomocą
Wróci na Gnezno i nie zakrwawiona
Błyśnie ludowi.


KIRKOR

                        Widzisz, jak ją złocą
Promienie słońca; dobra wróżba.


PUSTELNIK

                        Boże,
Świeć naszej sprawie… Dam ci jedną radę.
Młodziutką żonę pojąłeś, Kirkorze?


KIRKOR

Pełna prostoty, spokojny odjadę.


PUSTELNIK

Wtenczas w kobiecie całą ufność kładę,
Jeżeli wolna od wad matki Ewy.
Doświadcz ją. Poszlij zapieczętowaną
Skrzynię małżonce i srogimi gniewy
Zagroź, jeżeli znajdziesz rozłamaną
Pieczęć małżeńską.

/ wynosi żelazną skrzynką /


KIRKOR

                        Dobrze, niech tak będzie.
To moja pieczęć, dwie złote żołędzie
W paszczy dzikowej. Pójdź sam, wierny sługo.

/ Wchodzi Sługa. /

Zanieś to żonie, a jakkolwiek długo
Będę się bawił, niechaj nie otwiera,
Bo ja tak każę.

/ Sługa odchodzi. /

                        Ona taka szczera!
Ach ty mi szczęścia pokazałeś drogę,
Czynami tylko zawdzięczyć ci mogę.
Żegnaj mi, starcze… Królem cię powitam.


PUSTELNIK

Na twoim czole już zwycięstwo czytam.


KIRKOR

Na koń, rycerze!

/ Odchodzi Kirkor. — Słychać tętent oddalających się koni. /


PUSTELNIK

                        Czemu się ten rycerz
Dwudziestą laty pierwej nie urodził?…
Byłem na tronie, to kraj cały płodził
Same poczwary; jak niezdatny snycerz,
Który w kamieniach szuka ludzkiej twarzy
I czyni ludziom podobne kamienie,
Ale bez duszy… Czyliż przyrodzenie,
Nim stworzy, długo o stworzeniu marzy,
Długo próbuje, naprzód tworząc karcze,
A potem ludzi jak Kirkor.

/ Wchodzi Filon — fantastycznie ubrany. /


FILON

O! starcze!
Gdzie jest kochanka moja?


PUSTELNIK

                        Nie ożyła.


FILON

Ach to mi pokaż, gdzie leży mogiła
Serca mojego?… Niechaj widzę, jakie
Kwiaty wyrosły z posianej nadziei.
Blade być muszą…


PUSTELNIK

                        O! wieczna płacznico!
Czemu bezczynny błądzisz w leśnej kniei?
Biegnij z Kirkorem, twoje złote włosy
Odziej żelazną rycerza przyłbicą;
I na tę szalę, która ludzkie losy
Waży na ziemi, rzuć ziarko makowe
Twojego życia… może los przeważy.


FILON

Gdzie jej mogiła?… gdzie?


PUSTELNIK

                        Gliny surowe
Pierś już wyjadły, a po białej twarzy
Robactwo łazi…


FILON

                        O nie! ona w ziemi
Jako rzek nimfa, na glinianym dzbanku
Dłonią oparta, dzban malinowemi
Leje gwiazdami i w różowym wianku
Trzyma zaklętą na malin ruczajek
Białą jej postać… zbudzić się nie może;
Oczki, aż listkiem niezapominajek
Z grobu wyrosną, w rubinowe zorze
Mogiły patrzą gwiazdami błękitu.
W grobie się błyszczy.


PUSTELNIK

                        W grobie tyle świtu,
Co nad kołyską marzeń.


FILON

                        A cień blady
Nieraz tam błądzi, gdzie zwieszone smutnie
Nad grobowcami brzozy, jako lutnie
Od słowikowej trącane gromady,
Płaczą i szumią listkowymi struny.
Nieraz ją srebrne uplączą piołuny,
Nieraz rozkwitły zatrzyma bławatek;
Nieraz jak dziecko staje — i westchnieniem
Zdmucha cykorii opuszony kwiatek.
Ciało jej leży pod zimnym kamieniem;
Duch na promykach księżycowych pływa
I nieraz płocho te kwiatki obrywa,
Co każdym listkiem liczą szczęścia chwile.
Ach powiedz, starcze… więc ludzie w mogile
Marzą o szczęściu?…


PUSTELNIK

                        Umrzyj, to się dowiesz.
A jeśli wrócisz z grobu, to opowiesz
O tych marzeniach sumnieniom zbrodniarzy;
A może będą spali cicho w łożu…


FILON

Pójdę… i stanę na leśnym rozdrożu.
Jeżeli jaka jaszczurka zielona
Pobiegnie w prawo, to w grobie się marzy…
Jeśli na lewo… to człowiek — nic — kona
I nie śni…

/ Odchodzi Filon. /


PUSTELNIK

                        Ileż rodzajów nędzarzy
Na biednym świecie — ziemia, to szalona
Matka szalonych — któż to znowu?


BALLADYNA

/ wbiega prędko /

                        Kto ty?


BALLADYNA

Pani z bliskiego zamku.


PUSTELNIK

                        Czego żądasz?


BALLADYNA

Wiem, że znasz ziółek lekarskie przymioty,
Że leczysz rany.


PUSTELNIK

                        Zdrowo mi wyglądasz.
Pokaż zranione miejsce.


BALLADYNA

                        Starcze!


PUSTELNIK

                        Lekarz
Powinien widzieć…


BALLADYNA

                        Czy ty mi przyrzekasz
Wyleczyć?


PUSTELNIK

                        Pokaż tę ranę!


BALLADYNA

                        Na czole.
Patrz! ha… co?


PUSTELNIK

                        Niby miesiąc w mglistym kole
Krwi… twoja rana… czerwona i sina.
Powiedz mi, jaka, jaka straszna wina
Przyczyną?


BALLADYNA

                        Żadna.


PUSTELNIK

                        Lekarz musi wiedzieć
Wprzód, nim wyleczy.


BALLADYNA

                        Czerwona malina
Splamiła czoło.


PUSTELNIK

                        Musisz mi powiedzieć,
Kiedy to było?


BALLADYNA

                        Wczora.


PUSTELNIK

                        Wczora rano?


BALLADYNA

Tak.


PUSTELNIK

                        Daj mi ręką posłuchać uderzeń
Twojego serca. — Czy pod zapłakaną
Wierzbą nie rosły maliny? Mów śmiało;
Żądam od ciebie spowiedniczych zwierzeń.
Czy ta malina była kiedyś białą?
A tyś ją może sama sczerwieniła?
Przyłóż do serca tę, co cię zraniła,
Malinę…

/ odpycha ją gwałtownie /

                        Biada tobie! serce twoje
Wydało…


BALLADYNA

                        Starcze!


PUSTELNIK

                        Tyś siostrę zabiła!


BALLADYNA

Nie — nie — masz złoto — jeszcze tyle troje
Przyniosę…


PUSTELNIK

                        Słuchaj! za co płacisz?


BALLADYNA

                        Nie wiem…


PUSTELNIK

Ta rana ciebie piekielnym zarzewiem
Pali… ha?…


BALLADYNA

                        Pali…


PUSTELNIK

                        I spałaś dziś?


BALLADYNA

                        Spałam.


PUSTELNIK

Z tą raną?…


BALLADYNA

                        Starcze, ja nic nie wyznałam.


PUSTELNIK

Nic! o przeklęta! a za coś płaciła?


BALLADYNA

Za twoje leki.


PUSTELNIK

                        Bogdaj rana gniła,
Aż cienie śmierci na całą twarz padną;
A moje zioła piekłu nie ukradną i bólu…


BALLADYNA

                        Starcze biada tobie!


PUSTELNIK

/ z ironią /

Co ty mi grozisz, kiedy ja chorobie
Obmyślam leki? czary piekieł trudzę,
Aby tę ranę zmazać z twego czoła.
Chcesz? siostrę twoją umarłą obudzę.


BALLADYNA

Obudzisz?


PUSTELNIK

                        Siostra niech siostry zawoła!
Umarła wstanie i tę ranę zmaże.
Chcesz?


BALLADYNA

                        Gdybym miała trzy wybladłe twarze,
Na każdej twarzy trzy
Straszniejsze plamy,
Wolę je nosić aż do Boga sądu,
Niż…


PUSTELNIK

                        Milcz, zbrodniarko! teraz my się znamy
Do głębi serca… Niechaj z tego trądu
Lęgną się w mózgu gryzące robaki,
W sumnieniu węże; niech kąsają wiecznie,
Aż umrzesz wewnątrz, a zgniłymi znaki
Okryta, chodzić będziesz jako żywe
Trupy… precz! precz! precz! ty musisz koniecznie
Czekać, co Boga sądy sprawiedliwe
Uczynią z tobą… A coś okropnego
Bóg już przeznaczył, może jutro spełni.
Może odmówi chleba powszednego,
Może ci włosy kołtunami zwełni,
Potem zabije nie wyspowiadaną
Ogniem niebieskim… Biada! jutro rano
Na murach zamku ujrzysz Boga palec.
Ty jesteś jako zjadliwy padalec,
A jeszcze gorszą plamę masz wyrytą
Na twoim sercu niż na twoim czole.
Co… czyś ty martwa?… Obudź się, kobieto…
Obudź się… słuchaj.


BALLADYNA

/ jak ze snu /

                        Co to? ha! wyrzekłeś,
Że siostra moja zbudzi się?… ja wolę
Umrzeć. — Dlaczego ty się, starcze, wściekłeś?
Biada ci! Biada!

/ ucieka /


PUSTELNIK

/ sam /

                        W smutnej lasów ciszy
Zbrodnia jak dzięcioł w drzewa bije suche;
A cięcie noża daje takie głuche;
Echo jak topor kata, kiedy rąbie
Głowy na pniaku. Bóg to wszystko słyszy,
Wszystko zamyka w tej okropnej trąbie,
Co kiedyś będzie na sąd wołać ludzi.

/ Słychać śmiech w lesie. /

Wszelki duch! W lesie śmieją się szatani!
Wiedźma goplańska z diablików orszakiem
Śmieszy ponure dęby, a z płaczących
Brzóz się najgrawa.

/ Słychać odgłos łowów i psów łajanie. /

                        To łowiec umarły
Mglistymi psami mgliste pędzi tury
Błyskawicowym wichrem oślepione.
Pójdę… i łowy przeżegnam, niech giną
Na wieki wieków… Lecz to nie rozsądek
Sąsiedztwo diabłów mienić w nieprzyjaciół.

/ Słychać dzwony podziemne. /

Cóż to? zalane przed wiekami miasta
Wołają z Gopła do Boga o litość
Płaczem wieżowym… Może jaki krzyżyk
Wieży sodomskiej między lilijami
Widać na fali?… Pójdę — nie wytrzymam —
Pójdę przeżegnać miasto potępione;
Może spokojne pod modlitwą starca
Snem cichym zaśnie w pogrobowej fali;
Jak potępiony człowiek, za którego
Dziecię się modli.



SCENA IV

/ Las jak poprzednio. — Skierka i Chochlik. /


CHOCHLIK

Poleciał… głupi jak wrona.


SKIERKA

/ bierze porzuconą na kamieniu koronę /

Patrz, oto starca korona.
Niechaj na włosach Goplany
Od księżycowych promyków
Błyska jak wianek ogników
Związany włosem i wlany
W gniazdeczko złotych warkoczy.


CHOCHLIK

Patrz, nasza pani tu kroczy.

/ Grabiec i Goplana wchodzą na scenę. /


GRABIEC

Moja najmilsza wiedźmo, deszczowa panienko,
Tobie jezioro łożem, a chmura sukienką;
Gdy po lesie przechodzisz, każdy kwiat i drzewo
Wołać by cię powinien: „Chodź, panno ulewo!”
Oraczowi by ciebie mieć nad suchą niwą.
A gdybym ja był kwiatkiem, gorczycą, pokrzywą
Albo rumiankiem, wtenczas wieczną tobie miłość
Przysiągłbym i w małżeńską wstąpiłbym zażyłość.
Ale ja na nieszczęście nie kwiat ani ziele;
Człowiek mięsny, panienko; a moje piszczele
Skórę wychudłą podrą jak ostre nożyce,
Jeśli je mgłą napoję, gwiazdami nasycę.
Więc kłaniam uniżenie.


GOPLANA

                        O! biada mi, biada!
Dziś moja róża na pieńku opada,
Dziś jakiś rybak otruł złotą stynkę,
Pieszczotę moję; dziś miłą ptaszynkę,
Co mi śpiewała nocą nad jeziorem,
Na srebrnej brzozie, chłop zabił toporem
I drzewo zrąbał…


GRABIEC

                        Dzisiaj mnie sowito
Wierzbami pod zamczyskiem Kirkora obito;
To prawdziwe nieszczęście, plecy świerzbią. — Ale
Skoro w tym zamku biją, a karmią wspaniale,
Gdy z odkręconych dziobków u rynien w rynsztoki
Płynie jasna gorzałka; więc każą wyroki,
Abym przystał na służbę do kuchni Kirkora.


GOPLANA

Co? zawsze do niej! do niej!… Jeszcze wczora
Widziałeś serce tej kobiety. Miły,
Czego zażądasz? władzy, bogactw, siły,
Zmienionej twarzy; chociażby kamyka,
Co sprawia cudem, że przed ludźmi znika
Człowiek, jak widmo rozpłynione we śnie;
Wszystko mieć będziesz. Jakże mi boleśnie
Czarami twoje zakupować serce! —
Chcesz–li mieć owe skrzydlate kobierce,
Co noszą ludzi, gdzie myślą zażądać?
O! miły, powiedz?… Czy pragniesz wyglądać
Jako ów rycerz zjawiony na chmurze
Szykom Lechitów? w złocie i lazurze
Od stóp do głowy.


GRABIEC

                        Więc od stóp do głowy
Miło by mi wyglądać jako król dzwonkowy,
W koronie, z jabłkiem w lewej, z berłem na prawicy.

/ na stronie /

Jak się teraz wywikła wiedźma z obietnicy?

/ głośno /

Niech mam berło, koronę, płaszcz, złote trzewiki,
Od stopy aż do głowy, jak pan król…


GOPLANA

                        Diabliki!
    Lećcie u zorzy
    Prosić purpury,
    Pereł u róży,
    Szafiru u chmury,
    U nieba błękitu,
    A złota u świtu;
    A może gdzie zawieszona
    Na niebie tęczowa nić,
    To tęczę wziąć na wrzeciona,
    I wić, i wić, i wić!

/ Odbiegają Skierka i Chochlik. /

/ do Grabka /

    O jakiej zamarzysz postaci,
    Zakreślony w czarów kole,
    Taką moc Goplany da ci
    Postać, szaty, rysy, dolę…


GRABIEC

W mojej myśli dzwonkowe szastają się króle.


GOPLANA

/ zakreśla koło /

Stój cicho, nie wychodź z koła.
Słyszysz, jak szumi puszcza wesoła,
Jak po gałązkach sosen, leszczyny
Zlatują na dół śpiewne ptaszyny,
Złociste wilgi, gile, słowiki.
Z nimi ciekawe słońca promyki
Spływają do nas przez listki drżące.
Ale się wkrótce niebo zachmurzy,
We mgle przelecą złote miesiące
I gwiazdy blade, jak tuman burzy
Z błyskawicami!

/ Skierka i Chochlik niosą szaty i koronę. /


SKIERKA

                        Wszystko gotowe.


GRABIEC

/ poziewa /

A! a! spać chcę…


GOPLANA

                        Pochyl głowę,
Zaśnij — obudzisz się skoro.
We śnie cię duchy ubiorą
Na marę twego marzenia.


GRABIEC

/ kładnąc się /

Cudy… Dobranoc, panie Grabku… do widzenia
Na tronie… dobrej nocy, synu organisty,
Polecam się pamięci i afekt strzelisty
Łączę…

/ poziewa /

                        A! a! a! cudy…

/ zasypia /


GOPLANA

                        Czuwajcie nad sennym,
Ja czary piekieł zamówię.

/ Ściemnia się — czerwone chmury przechodzą i widma otaczają Goplanę odwróconą. /


SKIERKA

Okryj go płaszczem promiennym,
Wdziej mu złociste obuwie.

/ Ściemnia się zupełnie. — Na głowie Goplany pokazuje się półksiężyc. /

Perła rosy z płaszcza kapie;
Zbierz te perełki po trawie
I znów przyszyj na rękawie.


CHOCHLIK

Król dobrodziej w dobre chrapie,
Na drugi bok się przewraca.


SKIERKA

Goplano, niech światło wraca,
Już się twój miły przetwarzył.

/ Goplana daje znak — księżyc z jej czoła znika — i światło wraca. /


GOPLANA

/ patrząc na śpiącego /

Jaką on sobie dziwną postawę wymarzył.

/ Grabek wstaje z ziemi jak król dzwonkowy. /


GRABIEC

/ poziewając /

A — a — a — a — dobry dzień… a — piękna pogoda.
Co to? włosy na brodzie? — diabła! — siwa broda,
Co to znaczy? w co znowu przewierzgnęły biesy?
Jaki płaszcz! — jakie dziwne na piersiach floresy!
Śniło mi się… Dalibóg, nie wiem, co się śniło,
Karczma podobno, piwo z beczek się toczyło,
I był potop, w potopie pływałem jak ryba.
Sztuczka diabla! zrobili ze mnie wieloryba,
Lewiatana w złocistym płaszczu, z brodą siwą.
Ha! chodź tu, moja wiedźmo, moje szklanne dziwo,
Powiedz, kto mnie tak złotem i brodą ozdobił?
Powiedz, co się zrobiło ze mnie?


GOPLANA

                        Król się zrobił.


GRABIEC

/ sięga do głowy i znajduje koronę /

Więc niech się nie odrabia to, co już zrobione.
Sięgnęła ręka głowy, znalazła koronę.
Cudy…


GOPLANA

                        Nosisz prawdziwą koronę Popielów…


GRABIEC

Widzę, że służy ludziom do tych samych celów,
Co czapka: kryje uszy. A to?

/ pokazuje berło drewniane /


GOPLANA

                        Berło twoje.


GRABIEC

Jak chcesz, miły węgorzu, ja sobie uroję,
Że to berło; niech oko rozumowi sprzyja
I powie, że to berło… Skąd wy tego kija
Wzięli, diabliki moje?


CHOCHLIK

                        Gdy cię Grabkiem zwano…


GRABIEC

/ ze wzgardą /

Nie mów mi o tym Grabku.


CHOCHLIK

                        Gdyś był wczora rano
Obywatelem lasu, wierzbą: z królo–drzewa
Filon ułamał gałąź.


GRABIEC

                        I ta ręka lewa
Nosi tę samą korę, którąm ja porastał,
I ta kora jest berłem… Ha! to będę szastał
Tym berłem po grzbiecinach. — Ach wielka mi szkoda,
Że się do nieba dostał ojciec golibroda,
Wraz by oszastał długie kędziory na brodzie.
Moja wiedźmo, co chodzisz jak święta po wodzie,
Nie możesz ty mię z łaski swojej brody zbawić?
Nie?… basta… jaki balwierz potrafi się wsławić
Na tej królewskiej brodzie. — Ha… a jeszcze warto
Dać mi jabłko do ręki, a z dzwonkową kartą
Będę chodził po świecie jako ze zwierciadłem.


SKIERKA

    Na jabłko królewskie skradłem
    Chłopakom z bliskiego sioła
    Bańkę z mydła; a dokoła
    Tak piekło słońce, że z głową
    I z nogami w kryształową
    Siadłem kulkę. — Lecę, lecę…
    Wtem banieczka moja złota
    Na błękitnej siadła rzece;
    I konik polny — niecnota!
    Kiedy pod tęczowym szkiełkiem
    Usnąłem spokojnie w łódce:
    Zbił ją gazowym skrzydełkiem
    I uciekł… a ja rozespan,
    Na niebieskiej nezabudce
    Ocknąłem się…


GRABIEC

                        Diabliku, to znaczy, że jespan
Głupi jak but… bo jabłko, choć jabłko królewskie,
To jabłko, nie zaś żadne migdały niebieskie.

/ Chochlik daje mu jabłko. /

Dzięki składam waszeci — dobre… a czy winne?

/ kosztuje /

Więc mam wszystko, co król ma. Ach! ach! A gdzie gminne
Szoldry? poddani moi, którym ja panuję?…


GOPLANA

Wszystko, co na tej ziemi moją władzę czuje:
Ptaszyny, drzewa, rosy, tęcze, każdy kwiatek
Jest twoim…


GRABIEC

                        Trzeba zaraz nałożyć podatek.
Słuchajcie mnie… a kodeks niech będzie wykuty
W spróchniałej jakiej wierzbie. Odtąd brać w rekruty
I żubry, i zające, i dziki, i łosie.
Kwiaty, jeżeli zechcą kąpać listki w rosie,
Niech płacą, rosę puszczam w odkupy Żydowi;
Niech mi wódką zapłaci. Każdemu szpakowi
Kazać nie myśleć wtenczas, kiedy będzie gadał…
Zabronić, aby sejmik jaskółczy usiadał
Na trzcinach i o sprawie politycznej sądził.
Wróblów sejmy rozpędzić; ja sam będę rządził
I wieszał, i nagradzał… Jaskółkom na drogę
Dawać paszporta, w takich opisywać nogę,
Dziób, ogonek i skrzydła, i rodzime znaki.
Odtąd nie będą dzieci swych posyłać ptaki
Do niemieckich zakładów, gdzie uczą papugi;
Wyjęte sroki, które oddają usługi
Ważne mowie ojczystej. Z cudzych stron osoby,
Jak to: kanarki… śledzić. Na obce wyroby
Nakładam cło… od łokcia tęczy wyrobionej
W kraju słońca, księżyca, białej lub czerwonej
Albo fijoletowej, byleby jedwabnej,
Płacić po trzy złotniki… a od sztuki szwabnej
Płótna z białych pajęczyn…


GOPLANA

                        O czym gadasz, drogi?


GRABIEC

Co? króluję… króluję — skarb łatam ubogi.
Róża płaci od pączka, od kalin kalina,
Od każdego orzecha zapłaci leszczyna,
Czy to pusty, czy pełny… mak od ziarek maku,
Nie od makówek. Głowa na mnie nie dla znaku…


GOPLANA

Zostawiam ci Chochlika, Skierkę — niechaj służą,
Niechaj zrywają kwiaty, a strzęsioną różą
Osypią, kiedy zaśniesz. Bądź zdrów — do wieczora.
Będę ciebie czekała nad brzegiem jeziora,
I płacząc, piosnką płaczu wabiła słowika.

/ Odchodzi Goplana. /


GRABIEC

Aż mi lżej, że ta rybia galareta znika.
Hej, poddani!

/ do Chochlika /

                        Ty jesteś królewskim ministrem,
Boś głupi.

/ do Skierki /

                        A ty, drugi diable z oczkiem bystrem,
Błaznem; śmiesz mię, łajdaku, aż z radości pęknę.
Ministrze, gdzie mój powóz?


CHOCHLIK

                        Cztery konie piękne,
Czarne — księżycowymi wierzgają podkowy;
I wóz na ciebie czeka Mefistofelowy;
Ale nie mów Goplanie…


GRABIEC

                        Dlaczego?


CHOCHLIK

                        Bo ona
Nie chce pożyczać z piekła.


GRABIEC

                        Szalona! szalona!
Jeśli diabeł pożycza, bierz, bo takie wozy
Oszczędzają ci butów…

/ do Skierki /

                        Ty będziesz wiózł z kozy.
Minister za forysia… teraz jechać pora.


SKIERKA

Gdzie król jedzie?


GRABIEC

                        Na ucztę ślubną do Kirkora.

/ Odchodzą wszyscy. /


SCENA V

/ Sala w zamku Kirkora. /


KOSTRYN

/ sam /

Za pustelnika celą drzewami ukryty
Słyszałem tajemniczą spowiedź tej kobiety
O! szczęście! — teraz pan–em złotej tajemnicy;
Mógłbym ją z pałacowej rozkrzyczeć wieżycy,
Albo mojemu panu wiernie opowiedzieć,
Albo okropną powieść wyrazami cedzić,
Jako piasek klepsydry, w pani trwożne ucho,
Aż zobaczę skarbnicę tego zamku suchą
Jak czoło Araratu… Wraca Balladyna.
Mogę mieć ją i skarby. — Szczęśliwa godzina.

/ staje na stronie /


BALLADYNA

/ wchodzi głęboko zamyślona /

O wszystkim wie ten człowiek stary… powie drzewom,
Drzewa będą rozmawiać o tym w głuche noce,
Aż straszna wieść urośnie. — O! biedneż wy myśli,
Jak dzieci nierozumne cieniów się lękacie.
Ten starzec słowa moje łączy, składa, zbiera,
I mówi: „Być nie może… ta kobieta młoda
Nie zabiła”. A jeśli wie? jeżeli pewny?
A któż w taką rzecz może uwierzyć jak w pacierz?…
Ale jeśli uwierzył — jeśli przechodniowi
Zbłąkanemu opowie straszną zbrodnię pani,
Nim wymówi nazwisko, zlęknie się jak prostak
Zemsty możnego pana. — A może — jeżeli
Dobre ma serce starzec; na końcu języka
Znajdzie litośną radę: Na co ludziom szkodzić?
A może już zapomniał, a ja nierozsądna
Myślę, o czym ten starzec myśleć już poprzestał…
Bo i czymże ja jestem, aby mną się ludzie
Zajmowali, śledzili, chcieli gubić? — Piekło!
Tysiącem słów nie mogę zabić tego słowa: „On wie”. —
Na cóżem poszła do tego człowieka?
Straciłam się; szatańska ręka mnie zawiodła.
I pomyśleć? że gdyby nie te odwiedziny,
Starzec byłby jak owe ludzi milijony,
Których nigdy na świecie nie spotkałam.
Myśleć, że ta sama godzina trwożnych myśli pełna
Byłaby jak wczorajsze godziny, i może
Spokojniejsza; bo wszakże wiele by się strachu
Przez jeden dzień zatarło tajemniczą ciszą.
Teraz wszystko na nowo odradza się z twarzą
Okropniejszą. — Zazdroszczę tej, co dzisiaj rano
Mną była.

/ Kostryn zbliża się. /


KOSTRYN

                        Pani! od grafa przysłany
Z darami goniec — na rozkazy czeka…


BALLADYNA

Dary od męża? zawołaj człowieka,
Niech je tu złoży. Stój… czy tobie znany
Ów żebrak, który mieszka w lesie, stary?


KOSTRYN

Pustelnik?


BALLADYNA

                        Nie wiem, czemu się nawinął
Na myśl… gdzie goniec z przysłanymi dary?
Zapewne drogie?


KOSTRYN

                        Graf pan zawsze słynął
Szczodrobliwością… i był na kształt słońca,
Co wszędy żywne rozsypuje blaski…


BALLADYNA

Ciekawa jestem nowej męża łaski.
Zawołaj zaraz… zawołaj tu gońca.

/ Kostryn odchodzi. /

Gdyby te dary, gdy nie przerażona
Myśl… Na co było pytać się Kostryna
O tego starca?

/ Wchodzi Kostryn i Gralon. /


GRALON

                        Przeze mnie, Gralona,
Kirkor pozdrawia…


BALLADYNA

                        Zdrów?


GRALON

                        Zdrów jak malina.


BALLADYNA

Czy mąż ci kazał taką osłodzoną
Przynieść odpowiedź?…


GRALON

                        Graf dał polecenie,
Abym tę skrzynię z pieczęcią czerwoną
Przyniósł do zamku, i nakazał żenie,
Tobie, grafini, abyś nie ruszała
Pieczęci jego ni kłódek u wieka,
Aż sam powróci…


BALLADYNA

                        Bogdajbym skonała,
Jeśli rozumiem głos tego człowieka!
Powtórz.


GRALON

                        Graf Kirkor…


BALLADYNA

                        Wiem. — Ale dlaczego
Skrzynię okutą i przysłaną w darze
Kazał mi chować aż do dnia sądnego
Zamkniętą?…


GRALON

                        Mówił pan: „Bo ja tak każę…”
Nic więcej…


BALLADYNA

                        Głupcze! Twoją głowę ciasną
Nosisz na karku w skorupie blaszanej,
Aby w niej wróble, jak w dziurawym garku,
Gniazda winęły. — Skrzyni okowanej
Nie ruszać? Ha! ha! w Kirkora podarku
Widzę nieufność, nie zaś wierną miłość.
Ty podły chłopie,

/ do Gralona /

                        choć długa zażyłość
Łączy cię z panem, nie miałbyś odwagi
Ruszyć tej skrzyni? bo ty chłosty, plagi
Czujesz na grzbiecie… Ale ja! małżonka,
Jeżeli zechcę… Gdyby mi szepnęła
Mucha… ha, gdyby cichego skowronka
Głosek podszepnął: „Otwórz”, a od dzieła
Szatan odpędzał ognistymi skrzydły,
To wiesz ty, podły służalcze obrzydły,
Że wola moja?


KOSTRYN

                        Grafini…


BALLADYNA

                        Ty może
Chcesz przypominać, że mój mąż ma prawo?
Więc niech doświadcza! co mi tam… Mój Boże,
Gdybym ja była jak inne ciekawą, To…
Ale wy mnie nie znacie, przysięgam!
Ja tak trwożliwa, że nawet w ogrodzie
Po jabłko z drzewa upadłe nie sięgam.
Jeśli mąż zechce, o chlebie i wodzie
Żyć będę, zawsze wesoła, jak wrona
Na cudzym płocie. Anim teraz w złości.
Masz, stary,

/ do Gralona /

                        oto złotówka czerwona,
Weź ją i przepij albo przegraj w kości,
I goń za panem; powiedz, że go czekam
Z niecierpliwością, że łzy po nim ronię;
Że jedwabiami złotymi wywlekam
Szarfę dla niego. Gdzieżeś ty, Gralonie,
Odjechał pana?


GRALON

                        W nadgoplańskim borze.


BALLADYNA

Nie zatrzymywał się nigdzie po drodze?


GRALON

U pustelnika stanął w celi.


BALLADYNA

                        Boże!
U pustelnika… Mów — ja ci nagrodzę
Za każde słowo garścią złota — ale
Chcę wiedzieć wszystko… rozumiesz? Wspaniale
Nagrodzę ciebie, ale mów otwarcie.
Choćby co było okropnego — powiedz…


GRALON

W borze przez głucho zarosły manowiec
Pan jechał przodem na koniu lamparcie,
A my gęsiora jechali za panem…
Wtem nagle pański koń dał w górę słupa,
Jakby się spotkał z ognistym szatanem.
A pan graf z konia rzekł: „Czuć w lesie trupa…”


BALLADYNA

/ z przerażeniem /

I z konia zsiadł… i…


GRALON

                        Krzyknął: „Za mną służba
I pieszo z mieczem pod wierzbę poskoczył.
Na mchu trup leżał — a piersi mu toczył
Wianek żelaznych gadzin…


BALLADYNA

                        O!!!


GRALON

                        „To wróżba
Naszej wyprawy — rzekł graf. — Oto leży
Przed nami ścierwo zabitego tura”.


BALLADYNA

/ oddychając /

Ach!


GRALON

                        „Dobra wróżba dla mężnych rycerzy” —
Mówił graf Kirkor… my krzyknęli: „Hurra!”
I znowu na koń…


KOSTRYN

                        Mówiłeś, Gralonie,
Że trup pod wierzbą? a na białym łonie
Trupa żelazne leżały gadziny?


GRALON

Na ścierwie tura.


KOSTRYN

                        Nieszczęśliwa łania!


GRALON

To był tur samiec.


KOSTRYN

                        Gdzie wierzba się kłania?
Ponad strumieniem? gdzie rosną maliny?
Wszak tak?…


GRALON

                        Tak, panie.


KOSTRYN

                        Blisko starca chaty?


GRALON

Tak…


KOSTRYN

                        I ty mówisz, że tur rosochaty
Leżał pod wierzbą?


GRALON

                        Tak.


KOSTRYN

                        Przysiąż!


GRALON

                        Dlaczego?


KOSTRYN

Bo ja przysięgnę na szatana złego,
Że nie tur… ale… Broń kłamstwa żelazem!

/ do Balladyny, dobywając miecza /

Tego człowieka trzeba zabić.


BALLADYNA

/ z pomieszaniem /

                        Trzeba.


KOSTRYN

/ napadając /

Broń się!


GRALON

/ broniąc się /

                        Co znaczy?

/ Biją się — Balladyna zdejmuje miecz ze ściany i zachodząc z tyłu, zabija Gralona. /


BALLADYNA

                        Masz!


GRALON

                        O jasne nieba!
Zbrodnia!!!

/ kona /


KOSTRYN

                        Grafini, napadliśmy razem
Na tego starca: czy wiesz, co to znaczy?


BALLADYNA

Wiem! o mój Boże!


KOSTRYN

                        Ja biorę połowę
Twojego strachu, tajemnic, rozpaczy.


BALLADYNA

Co teraz robić, Kostrynie?


KOSTRYN

                        Mieć głowę…

KONIEC AKTU TRZECIEGO




AKT CZWARTY



SCENA I

/ Sala w zamku Kirkora. — Uczta. — Przez okna widać błyskawice. Grabiec ubrany jak król siedzi na pierwszym miejscu. — Balladyna, Kostryn, Szlachta, Służba zamkowa; Chochlik i Skierka stoją za krzesłem Grabka. /


JEDEN ZE SZLACHTY

Zdrowie jasnego króla!


GRABIEC

/ do Chochlika /

                        Podziękuj, ministrze.


CHOCHLIK

/ ze śmiesznym gestem /

Król dziękuje.


GRABIEC

                        Mój błaźnie, każ, niech pieczomistrze
Przynoszą nowe danie…


SKIERKA

                        Już kuchta zamkowy
Nie ma nic na półmisek prócz cielęcej głowy,
Lecz ta, niedopieczona, na królewskim karku.


GRABIEC

Widziałem dwa chodzące pawie na folwarku,
Upiec je i dać na stół, ja poczekam na nie.


KOSTRYN

Służba! przed jasnym królem, na ostatnie danie
Postawcie złotnikami napełnioną tacę.


GRABIEC

/ biorąc z tacy złotniki, rozdaje Chochlikowi, Skierce — a potem napełnia kieszenię /

Ministrze, za rok usług z góry ci zapłacę,
A nie drzyj tak poddanych; tobie, miły błaźnie,
Za tysiąc żartów, złotnik: spraw nam śmiechu łaźnię!
Sobie także za ciężkie płacę panowanie.
A to — to mi schowajcie jutro na śniadanie…


BALLADYNA

Honor to dla mnie, że gość tak dostojny
Raczył nawiedzić mój zamek i stoły.
Pijcie, panowie!

/ do Kostryna, który ją za rękę ściska, mówi cicho /

                        Chłopcze! siedź spokojny,
Na Boga! patrzą — odgadną — zginiemy.

/ do innych /

Pijcie, panowie! Panie Chrząszcz z Jemioły,
Pij waść. — Dlaczego pan Gryf siedzi niemy?
Proszę wynaleźć wesołą rozmowę.


PIERWSZY ZE SZLACHTY

Mówmy o herbach.


GRABIEC

                        Ja mam w herbie króla —
Złote trzewiki, koronę i głowę.


PIERWSZY ZE SZLACHTY

Ja mam dwie trzaski.


DRUGI ZE SZLACHTY

                        A ja mam pół ula.


PIERWSZY ZE SZLACHTY

A ty, grafini?


BALLADYNA

                        Ja?…


KOSTRYN

                        Pani! wszak byłaś
Księżniczką możnej Trebizonty.


GRABIEC

                        Proszę!!!
Najświętsza Panno! co ty narobiłaś
Książąt na ziemi! Miałaś aśćka grosze?


BALLADYNA

Ja? — o! wspomnienie! Wuj nielitościwy
Wygnał mię z państwa, zagrabił dzielnicę;
Przez niego bracia moi królewice
Zamordowani.


GRABIEC

                        Proszę! co za dziwy!
Kto by uwierzył?…


BALLADYNA

                        I mnież odmówicie
Wiary? — nie proszę o pożałowanie.
Ach ja szczęśliwsza, ja uniosłam życie;
Lecz matka moja! — Matkę moją, panie,
Zamurowano w pałacu framudze.


GRABIEC

Biedna starzyzna!


BALLADYNA

                        Ale ja was nudzę
Opowiadaniem tego, co mię boli.
Proszę pić! proszę! Gdzie krajczy? podstoli?
Niech daje wina… Wy czar dolewajcie,
Bądźcie weseli…


GŁOS SŁUGI

/ za kulisą /

                        Stój, matko!


GŁOS WDOWY

/ za kulisą /

                        Puszczajcie!


BALLADYNA

Gdzie ja się skryję?


WDOWA

/ wpada przebijając się przez służbę i staje śród sali — dygając pomieszana /

                        Kłaniam pięknie, moi
Rycerze. — Córko! ha! to się nie godzi
Zapomnieć o mnie.


BALLADYNA

                        Co się babie roi?
Co to za stara kobieta?


WDOWA

                        Wy młodzi
Hulacie? dobrze. — Ale też o matce
Warto pomyśleć. — A to mnie jak w klatce
Zamknięto — stara czeka, czeka, czeka —
Ani przysłała kawałeczka chleba.
A to głód, córko! A przynajmniej mleka
Kropelkę dajcie — wszak tu manna z nieba
Padać nie będzie dla biednej staruszki.


BALLADYNA

Co to się znaczy? to jakaś szalona.


WDOWA

A daj mi, córko, te złote dzbanuszki,
Matce się pić chce.


BALLADYNA

                        Czemu tu wpuszczona
Ta stara?…


KOSTRYN

                        Wziąść ją! idź z Bogiem. — Mój królu,
To obłąkana.


WDOWA

/ do Balladyny /

                        A powiedz: matulu
Do twojej matki, nie nazywaj: stara —
Stara, ta stara —


BALLADYNA

                        Wziąść ją! wyprowadzić!


GRABIEC

Cha! cha! cha! — jaka to chłopska maszkara,
Dajcie jej pokój: trzeba ją posadzić
Z nami do stołu.


WDOWA

                        To mi to pan dobry!…
Widzicie! dajcie ławkę, niech usiędę.
Tak, tak, tak trzeba, mój rycerzu chrobry,
Czcić starą matkę. — Czy to ja uprzędę
Piękniejszą sobie suknię z pajęczyny?
To wina mojej kwoczki Balladyny,
Że ja w łachmanach, rada czy nierada.
Niech się nie dziwi żaden z was acanów,
Że ot

/ pokazując na suknie /

                        nie złoto, lecz kilka łachmanów
Ze starych kości na proszek opada;
Proszę wybaczyć córce mojej…


BALLADYNA

                        Piekło!
Jak tu wpuszczono tę żebraczkę wściekłą?
Powiedz, jak weszłaś do złotych pokoi?
Ja ciebie nie znam…


WDOWA

                        O! święci anieli!
Nie znasz?… ty matki nie znasz? matki twojej?


GRABIEC

Cha! cha! cha! — uszy królewskie weseli
Taki rozhowor…


WDOWA

                        Powtórz, córko, śmielej,
Ty matki nie znasz? twojej własnej matki?


BALLADYNA

Czy wy ją znacie, panowie? powiedźcie,
Co to za wiedźma?


WDOWA

                        Świećcie mi! ach świećcie,
Niebieskie gwiazdy! — Wy mi bądźcie świadki,
Jeśli z was który ojcem?… O ty jędzo!
Ach okropnico córko! to ja ciebie
Nie znam.


BALLADYNA

/ do Kostryna /

                        Każ, niech ją za wrota przepędzą,
Szczeka za głośno.


WDOWA

                        Urodziłam z siebie
Trumnę dla siebie — o Boże! mój Boże!…

/ Służalce na znak dany przez Kostryna chwytają za ręce. /

Puszczajcie! córko! niech pomyśli — córko!…
O córko! pomyśl — ale tam na dworze
Ciemno, deszcz pada, a piorun pod chmurką
Czeka na siwy mój włos, by uderzył.
Patrzaj przez okno — grom nie będzie wierzył,
Jak mię zobaczy samą w taką burzę,
Że ja nie jestem jaką zabójczynią,
Co się po nocy błąka…

/ Ciągną ją na znak gniewliwy Balladyny. /

Powiem chmurze,
Niech bije w zamek gromem! Nie targajcie,
Ja pójdę sama. — Świat teraz pustynią
Dla starej matki…


BALLADYNA

                        Chleba kawał dajcie.


WDOWA

Bodaj cię chleb ten zadławił! zadławił!
O! nie targajcie; bo i tak podarta
Sukienka moja — wiatr się będzie bawił
Z łachmanem starej matki. O! to czarta
Córka; nie moja! nie moja! nie moja!

/ wychodzi — wyprowadzona przez służbę /


BALLADYNA

/ po długim milczeniu /

Czemuście smutni? Wszak pod uczty koniec
Ludzie szczebiocą, co język przyniesie.
A wy milczycie jak w zamczysku zbója?

/ Słychać tętent. /

Co to za tętent?


SŁUGA

                        Przybył grafa goniec.


BALLADYNA

Niech wejdzie…

/ Goniec wchodzi. /

                        Jakie od męża nowiny?


GONIEC

Pan graf pozdrawia…


BALLADYNA

                        A kiedy z powrotem?


GONIEC

Burza go w bliskim zaskoczyła lesie.
Konie ognistym przerażone grzmotem
Grzęzły po bagnach; sosny się jak trzciny
Gięły z okropnym hukiem i łoskotem.
Nie można było dotrzeć do zamczyska,
I pan graf czeka w pustelnika celi,
Aż się ta burza wygrzmi i wybłyska.


BALLADYNA

Cożeście z panem nowego widzieli?


GONIEC

Pan graf pomyślnej dokonał wyprawy.
Zaledwieśmy wjechali w gnezneńskie ulice,
Koło czerwonej bramy spotkaliśmy orszak
Rycerzy uzbrojonych; na ich czele Popiel
Jechał konno. Koń jego dumny piął się nieraz
I zawieszał w powietrzu żelazne kopyta
Nad głowami pokornie klęczącego ludu.
Wtem Kirkor — któż by myślał? Kirkor samotrzeci
Chwyta dłonią koniowi królewskiemu cugle
Krzycząc: „Srogi tyranie! trzema zabójstwami
Doszedłeś aż do tronu: idź w piekło!” To mówiąc
Mieczem rozciął przyłbicę ukoronowaną
I za szaty chwyciwszy podniósł, wstrząsnął trupa
I ludowi pokazał. Lud zrazu oniemiał;
Potem w niebo ogromnym uderzył okrzykiem,
Nie można było wiedzieć, pochwalał czy ganił.
Nagle się cały ku nam rzucił szumną falą,
Chwila — a już nas jako trzy maleńkie mrówki
Zalał, strzaskał, zdruzgotał. Kirkor jedną ręką
Trzymał trupa, a drugą swój miecz zakrwawiony.
My zaś, jego rycerze, pełniąc rozkazanie,
Mieczów nie dobywali. Wtem tłok ludu, jako
Bałwan rzucony wiatrem, zniżył się kolanem
Przed olbrzymią postawą Kirkora i wołał:
„Niech żyje ludu mściciel! Kirkor król niech żyje!”


BALLADYNA

Co mówisz? Kirkor królem?


GONIEC

                        Racz końca wysłuchać.
Gdy lud głosił go panem, Kirkor miecz błękitny
W trupiej ocierał szacie; widać, że głęboko
Dumał, jakimi słowy myśl wyrazić zdoła.
Na koniec rzekł: „O! Lachy, ja nieznany rycerz,
Nie mogę przesławnemu władać narodowi; Com uczynił, czyniłem nie dla wyniesienia
Głowy mojej, czyniłem to dla szczęścia ludu.
Jam stworzony do ciszy wiejskiej i prostoty,
Dla mnie za ciężką nawet była godność grafa,
I zniżyłem ją szczeblem, pojąwszy w małżeństwo
Zamiast jakiej królewny ubogą chłopiankę;
Ona zamiast herbowych znaków połączyła
Z herby moimi dzbanek pełny malin; ona
Niepodobna królowej; ani państwa pany
Zechcą chłopianki dzieciom na przyszłość podlegać”.


BALLADYNA

Niegodne kłamstwo! kłamstwo! to kłamstwo!…


GONIEC

                        I dalej
Kirkor tak rzecz prowadził: „Ogłoście po kraju
Bezkrólewie; a kto się na zamku pokaże
Uwieńczony prawdziwą koroną Popielów,
Koroną, w której znany brylant „żmije-oko”
Między dwoma rubiny na trzech perłach leży,
Tego królem obierzcie”. Lud zgodnym okrzykiem
Przyzwolił na tę mowę, i osierocony
Czeka, aż się ukaże król, dziedzic korony.


GRABIEC

/ na którego wszyscy patrzą /

Czemu ci ludzie patrzą na mnie jak gawrony?


SZLACHTA

Klękajmy wszyscy przed tym ukoronowanym,
On królem…


GRABIEC

                        Co? ja królem? gdybym nie był pjanym,
Upiłbym się z radości. Los głupi jak rura!
Wyskoczyłbym ze skóry, gdyby moja skóra
Nie była teraz skórą królewską.


SZLACHTA

                        Żyj długo…


GRABIEC

Sto lat! Sto lat żyć będę; wziąłem skórę drugą
Jak wąż — jak wąż, panowie, mam oko z brylanta.
Puściłbym się po sali z grafinią kuranta,
Gdyby nie godność, prawda? która siedzieć każe.
Tak się w mój tron złocisty królowaniem wrażę,
Że nie oderwą ludzie od tronu człowieka.
Proszę! co za dziw!


BALLADYNA

/ do Kostryna /

                        Słyszysz, jak burza się wścieka?
Dzwonią deszczowe rynny.
W tej okropnej burzy
Słyszę głosy płaczące…


KOSTRYN

                        To krzyk nocnych stróży.


BALLADYNA

Nie, to są jakieś głosy inne, jęk ze świata
Umarłych. — Lej mi wina. Wszystko tak się splata,
Że chyba się powiesić.


GRABIEC

                        Teraz po obiedzie
Trzeba wymyślić wesołą zabawę.
Każcie tu wpuścić kuchenne niedźwiedzie,
Co kręcą rożnem; niech tańczą.


JEDEN ZE SŁUG

                        Kulawe,
Pan graf podstrzelił je…


GRABIEC

/ do Chochlika /

                        Więc ty, ministrze,
Weź moje berło wierzbowe i na nim
Graj jak na dudzie — a zatykaj bystrze
Dziurki palcami, jeśli pomysł nowy,
Dążący prosto ku uszczęśliwieniu
Przyszłych poddanych, wypsnie ci się z głowy
Przez głupie wrota. Słuchajcie w milczeniu…
Graj!


CHOCHLIK

                        Co grać, panie?


GRABIEC

                        Kładź palce na dziury,
Te berło z mojej wykręcone skóry
Wie, co ja lubię.


SKIERKA

                        Graj! ja do wtóru
Zawołam echa ciemnego boru,
Co rzecz widziały.

/ Chochlik gra na flecie smutną pieśń wiejską, a zmieszane głosy w powietrzu poczynają śpiewać. /


ŚPIEW

    Obie kocha pan;
    Obie wzięły dzban:
    Która więcej malin zbierze,
    Tę za żonę pan wybierze.
    Cha!… cha!…

/ Pieśń niknie jak echo. /


BALLADYNA

Co to się znaczy? kto śpiewał i taką
Pieśń skończył śmiechem?


KOSTRYN

                        Cyt… to przywidzenie!


BALLADYNA

Ktoś śpiewał…

/ do Chochlika /

                        Proszę, graj —

/ do Kostryna na stronie /

                        A ty, Kostrynie,
Patrz w twarze ludzi, a jeśli dostrzeżesz,
Z których ust wyjdzie pieśń, powiedz; obmyślę,
Co z tym człowiekiem stanie się…

/ do Chochlika /

                        Dudarzu,
Zagraj mi jeszcze wieśniaczą balladę
I obudź echa wiszące nade mną
W kopule sali. — Objaśnić pochodnie.

/ Chochlik gra. /


ŚPIEW DUCHÓW

    Tobie szatan stróż
    Włożył w rękę nóż;
  Siostra twoja rwie maliny.
  A ty? a ty? Nóż twój siny
    Poczerwieniał krwią… O!

/ Pieśń kończy się echowymi jękami. /


KOSTRYN

Przestań, grafini mdleje.


BALLADYNA

                        Nie… ja żywa…
Śpiewajcie… jeszcze. — Objaśnić pochodnie…

/ Chochlik gra. /


ŚPIEW DUCHÓW

    Na twej czarnej brwi,
    Niby kropla krwi.
  Kto wie, z jakiej to przyczyny?
  Od maliny? lub kaliny?
    Może… cha!…

/ Pieśń kończy się echem. /


BALLADYNA

/ daje znak ręką /

Dalej…


JEDEN Z PANÓW

                        Co znaczy takie obłąkanie
W oczach grafini? Czy prosta piosenka,
Którą wieśniacy przy grabionym sianie
Nucą na fletniach, tak ją biedną nęka?…


BALLADYNA

Dalej!…


JEDEN Z PANÓW

                        Obudźcie tę kobietę bladą.
Ona zasnęła i śpi z otwartymi
Oczyma…


KOSTRYN

/ do nieruchomej Balladyny /

                        Pani!…


JEDEN Z PANÓW

                        Rozkaż, niech ją kładą
W gorące łoże, skościała jak drewno…

/ Grom bije głośny… Balladyna budzi się. /


BALLADYNA

Co ze mną było?… Jak ja okropnymi
Sny przerażona.

/ do Kostryna /

                        Słuchaj ty… ja pewno
Gadałam we śnie. Czy we śnie gadałam?


KOSTRYN

Nie…


BALLADYNA

                        Bogu dzięki. Ale gdy ja spałam,
Wyście musieli rozpowiadać głośno
O czym okropnym?

/ do gości /

                        Proszę, pijcie! — widzę,
Że lepiej zrobię usiadłszy za krosno
Niż przy pucharach.


GRABIEC

/ budząc się /

                        Przepraszam, panowie.


BIESIADNICY

Za co?


GRABIEC

                        Przepraszam i bardzo się wstydzę,
Że byłem zasnął.

/ pije /

                        Zamku pana zdrowie!


BIESIADNICY

Zdrowie Kirkora!


GRABIEC

                        Podściwy! podściwy!
Zamiast panować woli jeść maliny.
Każcie, niech jaki leśnik lub myśliwy
Pójdzie do boru i malin przyniesie.


BALLADYNA

Straszne zachcenie…


GRABIEC

                        W podzamkowym lesie
Muszą być słodkie maliny i duże,
I smakowite, skoro Kirkor woli
Dzban takich malin niż meszty papuże
I płaszcz królewski. — Każ, niech nam podstoli
Malin dzban poda na pokosztowanie.


BALLADYNA

Odwagi!… nic się gorszego nie stanie.
Słyszałam echa grobowych rozwalin,
Ujrzę, czy więcej prócz słów co wyrzucą
Wzruszone groby. — Malin! dajcie malin!

/ Pokazuje się cień biały Aliny z dzbankiem malin na głowie. /

Czułam cię dawno w powietrzu — a teraz
Widzę. — Jak błyszczą oczy twoje — biała!
Ja się nie lękam — widzisz — ale ty się
Nie zbliżaj do mnie…


PIERWSZY ZE SZLACHTY

                        O czym ona gada?


BALLADYNA

Mów ze mną przez stół. — Niech mi jaki człowiek
Da rękę — ja się boję —


PIERWSZY ZE SZLACHTY

                        Czy słyszycie,
Jak ząb jej dzwoni o ząb z przerażenia?


BALLADYNA

Idź… potępiona — odnieś, skąd przyniosłaś
Ten dzbanek pełny czegoś, co się rusza,
Jak to, co w grobie. — Czy powieszonego
Na zamku wieży przed latami trupa
Cień padł do sali i stoi na nogach
Nie oddychając… — O! precz… widmo białe
Zarżniętej —

/ Cień znika. /


PIERWSZY ZE SZLACHTY

                        Jaka woń malin! czujecie?


DRUGI ZE SZLACHTY

Powietrze pełne malin…


BALLADYNA

/ padając /

                        O! umieram!


KOSTRYN

Wody!… hej wody! Ja szaty rozdzieram,
Lejcie tu na pierś — niech służebne wnidą.

/ Wchodzą kobiety. /

Wynieście panią…

/ Wynoszą Balladynę. /

                        Raczcie wstać od stołu,
Pochodnie gasną. Napełnia ohydą
Ten stół splamiony, resztki chleba, wołu.
Czy chcecie rzucać ogryzione koście
Wzajem na siebie, jak czynią Duńczycy?…
Proszę do komnat. — Wy stoły wynoście;
Wy z pochodniami poprzedzajcie króla,
Gdzie dlań usłano w pobocznej wieżycy
Łoże puchowe. — Jutro się rozhula
Zamek i będzie wesoły jak wczora.
Lecz na dziś dosyć… Panowie, spać pora.
Proszę porzucać puchary i ławy — Jak ciężko
Lachy odpędzić od strawy
I od napoju; wiszą by pijawki
Na uszach dzbanka, przy muzyce czkawki.

/ Podczas tej mowy wynoszą stoły. Grabiec wyprowadzony przez służbę z pochodniami, za nim wszyscy biesiadnicy i Kostryn wychodzi ostatni. /


SCENA II

/ Las przed celą pustelnika. Burza trwa. /

/ Pustelnik i Kirkor. /


KIRKOR

Chroń się, starcze, do celi, burza tobie z głowy
Okradnie siwe włosy. Ludzie i zdarzenia
Kradną… złodziej płaszcz zedrze, a nędza koszulę.
Trzeba wszystkiemu zbrojną ręką się opierać…
Lecz smucisz się za wcześnie — bo ja ci przysięgam,
Że zginę lub skradzioną koronę odzyskam.
Oto choć bliski domu, mógłbym za godzinę
Z ust żony pocałunków tysiąc wziąć na drogę
I napić się jak ptaszek w różanym kielichu,
Dziobiąc rosy perełki: wolę tej rozkoszy
Zaniechać, a do Gnezna zaleciawszy nocą,
Lud zebrać — i obwieścić wszystkiemu gminowi,
Jakoś ty, dziedzic prawy, bezecną kradzieżą
Dobra twego postradał. Potem zaś trębaczom
Każę głosić po kraju i mieście, że kto się
O tron Lachów zgłaszając pojawi na zamek
Uwieńczony prawdziwą koroną Popielów,
Temu ja fałsz zarzucam; takiemu na czole
Mieczem wypiszę słowo zasłużone: *złodziej*…
Módl się więc za mnie, starcze, aby mi Bóg żywy
Dał zwyciężyć na szrankach — i czekaj z powrotem.


PUSTELNIK

Niech cię Bóg błogosławi.


KIRKOR

/ klaszcze /

/ Wchodzi Żołnierz. /

                        Wsiadać na koń! lotem
Trzeba spieszyć do Gnezna.

/ Rycerz wychodzi. /


PUSTELNIK

                        Słuchaj! ja ci radzę
Wróć do zamku, odpocznij, po dalszej rozwadze
Obaczysz, co przedsięwziąć.


KIRKOR

                        Ja, starcze, leniwy,
Dzisiaj odrobić chcę całą pańszczyznę;
A odrobiwszy całą, żyć szczęśliwy
Z drogą małżonką. Całą ci ojczyznę
Włożę na barki; a gdy będziesz dźwigał
Rzeczy i ludzi, to ja się zakopię
W zamku spokojny… Niechby mi dościgał
Sad owocowy, niechbym małe chłopię,
Dzieciątko moje, na rękach kołysał,
O to się modlę… Ty mi zaś co roku
Z tronu do chaty listy będziesz pisał.
Niechaj raz na rok spadnie mi z obłoku
Biały gołąbek i pod skrzydełkami
Przyniesie powieść, pełną tych wielkości,
Co budzą uśmiech i sen pod lipami
Dają smaczniejszy… Król mi pozazdrości
Żony i dziecka, i lipy, i chłodu,
I snów pod lipą — i złotego miodu. —
Żegnaj mi! żegnaj! Nim słońce zaświeci,
Będę w stolicy. Hop! hop! na koń, dzieci!

/ Kirkor wychodzi. Słychać tętent oddalających się. /


PUSTELNIK

/ sam /

O Boże! Boże! Wolę, niech do Gnezna wraca,
Niżby miał do tych piersi szlachetnych przycisnąć
Krwawą swoją małżonkę. Bogdajbyś ty nigdy
Nie znał, Kirkorze, z jakiej matki się urodzą
Dzieci twoje. Bogdajby za pierwszą nagrodę
Bóg uczynił cię wdowcem, nim ojcem uczyni.

/ Słychać głos Wdowy. /


WDOWA

/ za sceną /

Biedna ja! biedna!


PUSTELNIK

                        Co to za wołanie
Tak pełne płaczu?


WDOWA

/ za sceną /

                        O biedna ja! biedna!

/ Wdowa wchodzi jak ślepa, szukając drogi ręką. /


PUSTELNIK

Jakaś kobieta, jak łachman w łachmanie,
W noc tak okropną, ślepa, sama jedna!

/ do Wdowy /

Skąd, moja matko?


WDOWA

                        Matko? O! na Boga,
Tak nie nazywaj, córko niegodziwa!
Matka? psia matka!


PUSTELNIK

                        Skąd idziesz, uboga?


WDOWA

Ja nie uboga. — Siwa, siwa, siwa,
Jak gołąbeczek. — Nie wiesz, co się stało?!
Grafini, moja córka, wielka pani,
A ja na wietrze z głową taką białą
Mówię piorunom: „Bijcie! bijcie we mnie!”
I nie chcą słuchać… A w zamku zebrani
Pijaki sobie winszują wzajemnie,
Że córka moja pije, wielka pani. —
Czy ty rozumiesz? — Ma zamek i wieże —
Grafini —


PUSTELNIK

                        Jak się córka twoja zowie?


WDOWA

Zowie się córką. Ale ja nie wierzę,
Ażeby ona miała oczy w głowie,
Oczy, co płaczą. — W taką zawieruchę,
W takie pioruny, na deszcz wygnać matkę!
Co ją karmiła, co piersi ma suche,
Starością suche — a włos taki biały,
Jak co świętego.


PUSTELNIK

                        Chodź pod moją chatkę,
Ty drżysz od zimna! chodź!


WDOWA

                        I zamek cały
Do niej należy, wielki jak pół świata…
Widzisz!… Grafini?!


PUSTELNIK

                        Chodź!…


WDOWA

                        Tu będę czekać;
Czy córka moja wie, gdzie twoja chata?
A kto wie? może, jak pies zacznie szczekać
Na jaki łachman, to wspomni o matce
I każe szukać po świecie. — Być może!
Wszak Bóg ma litość!


PUSTELNIK

                        Chodź! przepłaczesz w chatce
Tę noc burzliwą, a gdy błysną zorze,
Ja cię powiodę do wielkiego króla;
Do nóg się rzucisz błagając o litość
I…


WDOWA

                        Powiem — jemu:… „Ja biedna matula
Do nóg się rzucam.

/ klęka /

                        Królu! złoty panie!
Każ córce, która ma złota obfitość,
Niechaj mnie kocha”.

/ wstaje /

                        A król z tronu wstanie
I zaprowadzi mnie do serca córki.
O! o! o!

/ płacze /

                        Wiesz ty, za szkaplerza sznurki
Wieszałam się na sośnie skrzypiącej, za garło,
Drzewo się ułamało…
Głupia — ślepa, wybrałaś gałązkę umarłą,
Gałązkę — córkę drzewa. — Żelazna gadzino,
Nie zlitowałaś się ty matki wdowy?
A ja by żyła chleba okruszyną
W twoich pałacach! Niechby twoja ręka
Sypiąc gołąbkom w trawę żer perłowy
Nie odganiała od pszenic ziarenka
Zgłodniałej matki. — Wygnać w las! na burze!
Wypędzić matkę! — Upadłam w kałużę
I grom czerwony wyjadł z powiek oczy,
Wyjadł do szczętu…


PUSTELNIK

                        Oślepłaś?…


WDOWA

                        Mózg toczy
Okropna ciemność. Miałam przed wieczorem
Tyle światłości, że mogłam za borem
Rozróżnić białe słońce od księżyca;
A teraz…

/ Błyska. /


PUSTELNIK

                        Jak to? i ta błyskawica
Nie świeci tobie?


WDOWA

                        Wzrok ludzi nie strzeże
Od Boga ręki — co mi dziś po wzroku.
A wiesz ty?… wiesz ty, że ja teraz wierzę,
A nie wierzyłam dawniej — że co roku
Ptaszki jaskółki nim pójdą za morze,
Stare, zgrzybiałe, biedne matki — duszą.
Tak, tak, tak… ludzie prawdę mówić muszą.
Żebrząc po świecie, piosenkę ułożę;
Groszową piosnkę o jaskółkach czarnych,
Co duszą matki — proszę! w ptaszkach marnych
Taka nielitość! Wygnać matkę starą,
Głodną, na cztery wichry, targające
Za siwe włosy.


PUSTELNIK

                        Podściwych tysiące
Padają na tym świecie złych ofiarą.
Gdybym ja ciebie wziął za nieszczęść świadka…


WDOWA

To i ty matka… i ty także matka?
Nie pójdę z tobą, bo się będziem kłócić
O piękność imion naszych córek — moja!
Ach gdybyś ty mię z grobu chciał occucić,
Wołaj: „Bladina”. — Pójdę szukać zdroja
I pić jak wróble, zadzierając główkę
Do Pana Boga — dzięki Mu, dał wody.

/ śpiewa mrucząc /

  Stara miała jedną krówkę
    I chacinę, i ogrody,
    I dwie córki…

/ odchodzi w las /


PUSTELNIK

                        Po kraju całym szukać każę
Tej matki — i okropny sąd wydam na dziecko.

/ odchodzi do celi /



SCENA III

/ Noc — błyska. — Sala bez światła w zamku Kirkora. /

/ Skierka i Chochlik wychodzą z drzwi, którymi wyprowadzono po uczcie Grabka. /


SKIERKA

Nasz pan usnął tam na wieży
I śpi głęboko; ja lecę,
Nim się ta burza uśmierzy,
Kąpać się w błyskawicach.


CHOCHLIK

                        Ja wyprawiam hecę
W stajni, gdzie nad wrotami nie przybito sroki.
Czy wiesz, że na tej wieży puchacz jednooki
Zaprosił mnie na ucztę; będzie patrzał krzywo,
Jeśli pogardzę udem zadziobanej myszy.


SKIERKA

Ja matkę bociana siwą
Lecę nakarmić; nie słyszy
Na prawe ucho i ślepa;
Wczora od chłopskiego cepa
Uratowałem niebogę…
Polecę, czekać nie mogę.
W taką burzę biedna stara
Może z przestrachu umarła.


CHOCHLIK

Co to za stuk?…


SKIERKA

                        To burza drzwi zawarła.


CHOCHLIK

Cyt… ktoś idzie…


SKIERKA

                        Jakaś mara
W bieli… przez okno wylecę…

/ wylatuje przez okno /


CHOCHLIK

Za nim! na koniach w zamku wyprawować hecę.

/ wylatuje /



SCENA IV

/ Sala taż sama. /


BALLADYNA

/ sama wchodzi w nocnym ubiorze z nożem w ręku /

Nie mogłam spać, nóż leżał przy mnie, wzięłam…
W koszuli — wstyd! gdyby cię kto zobaczył
W koszuli z nożem w ręku? — Jak tu ciemno!…

/ idzie ku wieży /

Cyt!… jakiś szmer? — Wiatr mi zagasił świecę…
To przywidzenie — nic nie słychać, zamek cały
Głęboko śpi… Lecz jeśli śpi ten człowiek
Z otwartą tak powieką?… to co? to co?
Jeżeli dziś nie zrobię rzeczy, jutro
Żałować będę, wiem, żałować będę.
Wiatr zamknął za mną drzwi, a ja myślałam,

Że jaki ciemny duch zamykał za mną;
I dotąd nie spojrzałam w tamtą stronę,
Jakbym się bała spotkać z czym okropnym.

/ ogląda się /

A widzisz, nie ma nic, nic nie ma. Ciemne
Powietrze, mgła; żadnych nie widać mar.

/ Błyska. /

Wszelki duch Boga chwali! Jaka to była
Błyskawica czerwona! jak wszystkie ściany
Widziałam białe. — Cyt. — Nie słychać nic —
Spiesz się! — Lecz jeśli żar błyskawic lunie
Na moją twarz, gdy będę z nożem stała
Nad nim; to co? — Ogień pokaże tobie
Miejsce, gdzie masz uderzyć. — O! błyskawice,
Stwórzcie czerwony dzień na łonie nocy,
Bądźcie mojego czynu słońcem. — Idę.

/ wychodzi na wieżę /



SCENA V

/ Sala taż sama. /


KOSTRYN

/ wchodzi zbrojno z dobytym mieczem /

Drzwi otworzone. Teraz mię, Fortuno,
Prowadź i pomóż ze złotego cielca
Jak Jazonowi złote obciąć runo,
A ja przysięgam, że choć syn wisielca,
Będę na tronie jako syn książęcy;
Dziś sługa gorszych, jutro pan tysięcy
Lepszych ode mnie. — Cyt. — To puchacz huczy
Na wieży zamku. — Idźmy na drabinę —
Wszystko gotowe. Mam pęk cały kluczy
Od bram zamkowych, płachtami obwinę
Konia podkowy — i z ową koroną
W pochmurnej nocy jak duch czarny zginę;
A co nad wszystko, z cudzołożną żoną
Rozbrat na wieki. O! szatanie, prowadź!

/ chce iść na wieżę i we drzwiach spotyka się z powracającą Balladyną /

Kto to?

/ cofa się z przestrachem /


BALLADYNA

                        Ja.


KOSTRYN

                        Sama — w ciemnościach — co znaczy?
Słyszałem jakiś jęk, szedłem ratować.


BALLADYNA

Przynieś mi światła; niech światło zobaczy,
Jak ja okropnie muszę być czerwona.
Skończyłam. — Kogo ty ratować chciałeś?
Już zdaje mi się, że ta burza kona,
Ustało błyskać. — To i ty słyszałeś
Ten jęk okropny?… aż tu było słychać?!
To dziwnie! Kiedy przestawał oddychać,
Raz westchnął. — Idź ty po światło, Kostrynie,
Idź na dół.

/ Kostryn wychodzi. /

                        Dziwnie krew pachnie ode mnie…
Stało się — stało; teraz nadaremnie
Żałować rzeczy. Stało się — przeminie.
Z nas wszystkich kiedyś będą takie trupy. —
Świecy! — mój cały zamek za błysk świecy!

/ Kostryn wchodzi bez światła. /


KOSTRYN

Wszystko śpi w naszej ceglanej fortecy,
Nawet zagasły latarniowe słupy
Przy bramie zamku. Czy służbę rozbudzić?


BALLADYNA

Nie budź nikogo; musiałam zabrudzić
Ręce po łokieć. Dziwną pachnę wonią.


KOSTRYN

Wzięłaś koronę?


BALLADYNA

                        Nie… stój, pójdę po nią.
Ja się nie lękam. Wiem, gdzie stoi łoże.

/ Wychodzi Balladyna na wieżę. /


KOSTRYN

Straszna odwaga. Omal tobie, Boże,
Nie podziękuję, że mi ona kradnie
Czyn ten okropny… Chciałbym na jej czole
Zobaczyć, jaką barwą lwica bladnie.

/ Balladyna wraca bez korony. /


BALLADYNA

Próżno w ciemnościach macałam po stole,
Ten stół miał jakieś rysy zimnej twarzy.
Może to nie był stół…


KOSTRYN

                        Ty stój na straży,
Ja pójdę szukać…


BALLADYNA

                        Stój… Nie, idź — wszak ja się
Nie lękam siebie. — Nawet nie żałuję…

/ Kostryn wychodzi na wieżę. /

Ja wiem, że zwykle Lachom żal po czasie
Zawraca głowy i sen cichy truje.
Może się teraz trup czerwony snuje
Przed ludzi śpiących oczyma, a oni
Przez sen żegnają krzyżem cichą marę. —
Schodzi po wschodach; jak te szczeble stare
Trzeszczą…

/ do Kostryna, który wchodzi z koroną /

                        Znalazłeś… ty coś trzymasz w dłoni?


KOSTRYN

/ ponuro /

Tak.


BALLADYNA

                        Daj. Nie! nie! nie! nie zbliżaj się do mnie,
Bo będę wołać ratunku od ludzi…
Stój tam.


KOSTRYN

                        Co znaczy? mówisz nieprzytomnie.


BALLADYNA

Stój tam, bo krzyknę, zamek się obudzi,
Stój tam z daleka, aż w tobie przeminie
Ta myśl… W powietrzu ją czuć… o! Kostrynie,
Chciałeś mię zabić, serce twoje biło
Głośno, jak moje bije, gdy zarzynam.


KOSTRYN

Jeślim to myślał, na wieki przeklinam
Ów zakąt mózgu, gdzie się urodziło
Szalone dziecko.


BALLADYNA

                        Chodź tam, do komnaty…
A namówiemy się po cichu razem,
Co jutro czynić…

/ Rozwidnia się trochę. /


KOSTRYN

                        Doniosły mi czaty,
Że Kirkor wrócił do Gnezna, żelazem
Grożąc takiemu, co by się z koroną
O tron upomniał…


BALLADYNA

                        To nic… będę miała
Ludzi i miecze; a za moją stroną
Będzie ta tłuszcza ludzi, omal cała
Karmiona w zamku… Kirkor nie poskromi
Złotego deszczu. — Cyt. —


KOSTRYN

                        Nic, to na dworze
Wróble świegocą.


BALLADYNA

                        Jak to? już dzień? Boże!
Jak biała światłość… mdło mi! mdło mi! mdło mi


KOSTRYN

Idź, prześpij szarą godzinę poranku.
Ja sam obudzę, gdy słońce zaświeci;
Staniesz w rycerzy uzbrojonych wianku.
Jakoś to będzie — wojsko nam się skleci.
Daj klucz od skarbu, będę mierzył garcem
Przekupne złoto.


BALLADYNA

                        Skończ także ze starcem,
Co mieszka w celi — a nas tylko dwoje
Będzie wiedziało.


KOSTRYN

                        Ty ciężarna; troje.


BALLADYNA

Jak to? i dziecko noszone w żywocie
Będzie wiedziało? — Idź! — W biednej istocie
Nie urodzonej taka tajemnica.
Ty się najgrawasz? jeśliby tak było,
Jak ty powiadasz — czy ja szalenica
Porodzić żywe? Lecz nie — będzie żyło,
Dziecko nic nie wie…


KOSTRYN

                        Niechaj moja lwica
Spać się położy — i zbudzi się świeża
Do nowych czynów, w przyłbicy rycerza.

/ Wychodzą. /

KONIEC AKTU CZWARTEGO




AKT PIĄTY



SCENA I

/ Poranek na leśnej łące. — Skierka i Chochlik. /


SKIERKA

Jak po burzy ranek świeży!
Byłem u matki bociana
I nakarmiłem.


CHOCHLIK

                        Ja na zamku wieży
Ucztowałem u sowy. Gdzie pani Goplana?


SKIERKA

Znów polecę po rozłogach,
Polecę łąką i borem;
Kwiatki postawię na nogach,
Rozczeszę żyto na grzędzie,
Zatrzymam się nad jeziorem,
Zawołam: „Labu, labusie!”
I dwa Goplany łabędzie
Po wód błękitnym obrusie
Przypłyną do mnie z ajeru;
Garsteczką złotego żeru
Śnieżne ptaszęta przysypię;
I znów lecę pod leszczynę,
Gdzie łania Goplany szczypie
Błyszczącą deszczem krzewinę;
I tęczę nad nią zawieszę,
I różę nad nią rozwinę;
I znowu dalej pospieszę
Na skrzydłach babki konika.

/ Przypływa tuman mgły rannej, oświecony tęczą; spod bramy kolorów wychodzi Goplana. /


GOPLANA

Chodźcie mnie uścisnąć, aniołki,
Bo Goplana na wieki wam znika.
O! zapłakane fijołki!
Róże moje, bądźcie zdrowe.


SKIERKA

Co ty śpiewasz?…


GOPLANA

                        Niestety! niestety!
Piosenkę pożegnania.


SKIERKA

                        Jeszcze oczerety
Nie gną się od jaskółek, jeszcze dnie wiosnowe.


GOPLANA

Polecę w okropną krainę,
Gdzie sosny i śniegi sine,
Gdzie słońce jak gasnący żar;
Gdzie księżyc jak twarz tych mar,
Co z grobu wychodzą na cmentarz.
Anioł kar ze mną popłynie
Krzycząc mi w duszy:
„Pamiętasz o róż i malin krainie”.
Bądźcie zdrowi! bądźcie zdrowi!
Poplątałam ludzkie czyny
Tak, że Bogu mścicielowi
Trzeba wziąć grom i upuścić
Na ludzkie dzieła i winy…


SKIERKA

My cię nie chcemy opuścić,
Goplano! Goplano! Goplano!


GOPLANA

Puszczajcie biedną wygnaną,
Kiedyś wam o mnie zaśpiewa
Piosenkę obca ptaszyna
Usiadłszy na gałązce płaczącego drzewa.
Bądźcie zdrowi! moja wina,
Że wygnana w północ lecę.


CHOCHLIK

Jeszcze ci w drodze poświecę,
Jak hajduk biegnąc z ognikiem.


GOPLANA

Dziś długim związane szykiem
Na północ lecą żurawie,
Uczepię się tego wianka
I w powietrzu się przepławię,
Jak biedna dziewic równianka
W błękitne rzucona fale.


SKIERKA

O biada! o biada! o biada!


GOPLANA

Próżne żale! próżne żale!…

/ pokazuje w głąb lasu /

Tam szarfa żurawi spada
Na łąki błyszczące rosą;
Gdy się żurawie podniosą,
Uchwycę się szarfy końca
I w błękit polecę blada,
Blada jak miesiąc od słońca,
Lekka jak liść, co opada.
Lecz nad mury gnezneńskiemi
Lecąc, zaśpiewam smutne pożegnanie ziemi.

/ Wychodzi — Skierka i Chochlik lecą za nią. /


SCENA II

/ Pod murami Gnezna wał. /

/ Kirkor z dobytym mieczem, ze skrzydłami orlimi na barkach, wchodzi na czele wojska. — Chorągwie rozwinięte — trąby grają. /


KIRKOR

/ do Rycerzy /

Człowiek, co się o berło Lachów upomina,
Nie chciał wystąpić w szranki; jak podła gadzina
Kryje się, a zebrawszy, co mówię! ten podły
Obietnicami, złotem, zakupiwszy sobie
Mnogich stronników… rycerz z nieznanymi godły,
Walką chce tron owładać i na moim grobie
Stanąć jako na pierwszym szczeblu królowania.
Mnodzy rycerze nasi (niech nas Bóg ochrania
Od takiego szaleństwa i takiej ślepoty!),
Mnodzy nasi rycerze przeszli pod namioty
Jasnego oszukańca, lecz Bóg patrzy z nieba
W serca ludzkie; nam zdrajców przekupnych nie trzeba.
Skoro przybędzie Popiel, po którego w lasy
Posłałem trzech rycerzy, z orlimi hałasy
Rzucimy się na złoty obóz samozwańca.

/ do Rycerzy stojących na murach /

Wy zamykajcie bramy… Niech z każdego szańca
Na pole walki patrzą mnogie samostrzały!
Gdybym ja przegrał, zginął, to jeszcze te wały
Długo bronić się mogą… Niech wam siwe głowy
Przypomną w chwilę strachu, że mur południowy
Najsłabszy, że tam trzeba postawić mur ludzi.
Ale da Bóg, że miasto jutro się obudzi
Wolne od zgrai łotrów.


RYCERZE

                        Zwyciężysz, Kirkorze!


KIRKOR

Jeśli Bóg da… ach! kiedyż ja przyłbicę złożę!
Kiedyż wrócę do żony? kiedyż ujrzę koniec
Krwawym sprawom królestwa i rozbojom?


JEDEN Z RYCERZY

                        Goniec.

/ Wchodzi Goniec kurzawą okryty. /


KIRKOR

We trzech wysłani w bory, nie przyprowadzacie
Pustelnika Popiela?


GONIEC

                        Okropność!


KIRKOR

                        Czy w chacie
Nie znaleźliście starca? mów… walka nas czeka.


GONIEC

W celi nie było starego człowieka;
Lecz na skrzypiącej gałęzi przed chatą
Trup jego wisiał na grubym powrozie.
Z białymi włosy i z podartą szatą
Wicher się bawił i trupa kołysał
Jak stara mamka.


KIRKOR

                        Trąbić po obozie
Hasło do walki! — Los jemu dopisał,
Do śmierci gonił nieszczęściem i zabił
Nieznaną ręką. — Serceś mi osłabił
Twoją powieścią, spraw się dobrze w boju. —
Mówisz, że wisiał?


GONIEC

                        W pustelniczym stroju
Wisiał przed chatą. Na nieszczęsnym drzewie
Wrona krakała…


KIRKOR

                        Idźmy! niech w powiewie
Tańczą chorągwie… idźmy! ścisnąć szyki!
Nadzieja w męstwie. — Niech zaczną łuczniki!…

/ wychodzi z wojskiem /



SCENA III

/ Namiot Balladyny. /

/ Kostryn i Balladyna w zbrojach — z hełmami zapuszczonymi wchodzą na scenę. /


KOSTRYN

Zostań w namiocie, nie wychodź na pole,
Bo, jak przeczuwam, wkrótce Kirkorczycy
Walkę rozpoczną. Obóz jego w dole,
A nasz na górze jak gniazdo orlicy.


BALLADYNA

Wiele dusz stanie za chwilę przed Bogiem.


KOSTRYN

Gdzie młócą żyto, tam plewy z omłotku
Lecą pod niebo. Stój za gumna progiem
I nie rozplątuj znów na kołowrotku
Szczero–sumiennym — zaplątanych pasem
Dziwnej przeszłości.

/ Wchodzi Żołnierz. /


ŻOŁNIERZ

                        Z okropnym hałasem
Idą do boju szyki Kirkorowe.


KOSTRYN

Królewiczątko moje, bądź mi zdrowe!


BALLADYNA

Czy zwyciężymy?


KOSTRYN

                        Siedź, pani, w namiocie.
Niechaj cię próżność nie prowadzi w złocie
Na oczy słońca i na łuków żądła.
Bogdaj byś cicho śpiewała i prządła
Szatę królewską lub śmierci koszulę;
To albo drugie pewnie ci się przyda…
Ha! ha! z proc lecą ołowiane kule,
Patrz, jak kolczate… hej, giermku, gdzie dzida
I tarcza moja?

/ bierze tarczę i dzidę z rąk giermka i wychodzi /


BALLADYNA

/ sama /

                        Jeżeli zwycięży,
Jak mu nagrodzę? w ziemi całej łonie
Nie znajdę kruszcu na zalanie gardła
Temu Niemcowi. Lecz jeżeli przegra?
Jeżeli przegra, to się wszystko skończy
Chwilą okropną, wszystko się rozwiąże
Jak straszna bajka jakiej czarownicy:
Przegrała, w piersi przebiła się nożem,
A nóż zatruty był jadem gadziny.
Gdzie ta kobieta? Obaczyłam w lesie
Babę, podobną do roztrzaskanego
Piorunem dębu… kazałam potworze
Z krukami śmierci gonić za obozem
I przynieść jadu czerpanego z węży.

/ Stara kobieta w łachmanach wchodzi, podnosząc zasłonę namiotu. /

Jesteś?


STARA

                        Przyniosłam rożek ludomoru.


BALLADYNA

Daj… i uciekaj do ciemnego boru,
Uciekaj, mówię, stara czarownico;
A spróbowawszy na kim tego jadu,
Zapłacę tobie… precz, bo cię pochwycą
Rycerze moi i na rzece spławią.

/ Ucieka Stara kobieta. /

Okropna jędza… Włos by gniazdo gadu
Wisi w postronkach, a oczy się krwawią
Jak zęby wilcze obroczone w ścierwie.
Nóż ten zatruty piersi mi rozerwie,
Jeżeli w ręce męża wpadnę żywa,
I serce moje bijące ukąsi
Jak żądło osy. Już po jednej stronie
Jadem zmazany okropnie poczerniał
I zarumienił się rdzą, pozieleniał;
A druga strona jeszcze nie dotknięta
Śliną wężową, czysta jak tasaki
Świeżo na krętym brusie pociągnione.

/ Wchodzi Żołnierz. /

Co słychać?


ŻOŁNIERZ

                        Panie! wszystko zawichrzone
Na polu walki jak w burzliwej chmurze.


BALLADYNA

Czy przegrywamy?


ŻOŁNIERZ

                        Na szańcowej górze,
Gdzie rosną brzozy nad źródłem, widziałem
Grafa Kirkora; otoczony wałem
Zabitych ludzi, trzyma się i siecze
Jasną siekierą.


BALLADYNA

                        Z czymżeś ty, człowiecze,
Do mnie przysłany?


ŻOŁNIERZ

                        Donoszę ci, książę,
Że dwiestu ludzi przekupionych wczora
Przeszło na polu z szeregów Kirkora
Na stronę naszą. Jeśli się rozwiąże
Na lewym skrzydle łuczników gromada
Kupiona złotem, pole będzie nasze.


BALLADYNA

Jeszcze nie przeszli! opieszała zdrada
Gorsza niż wierność… Idź w bojową kaszę
Z łyżką żelazną, jeżeli w nią wpadnie
Głowa jakiego wodza, będziesz panem…
Rozumiesz? można spoza góry snadnie
Podejść… zaskoczyć na plecy — czakanem
Ciąć w łeb stalowy. — Idź — bić — i zabijać.

/ Wchodzi drugi Goniec. /


GONIEC

Lewe się skrzydło zaczęło rozwijać
I pierzchać w Gnezno… wkrótce walki koniec.
Przy nas zwycięstwo…


BALLADYNA

                        Dobrej wieści goniec
Niech ma zapłatę…

/ daje pieniądze /

                        Czy wódz wrogów wzięty?


GONIEC

Widziałem sztandar Kirkora zatknięty
Na małym wzgórku, gdzie rosną trzy brzozy;
A trupów szaniec urósł tak wysoko
Około niego, że my pełni zgrozy,
Ani wziąć wodza mogliśmy na oko,
Ani przestąpić umarłego wału.


BALLADYNA

Jeżeliś pełny męstwa i zapału,
Jeśli chcesz kiesy po wierzch pełnej srebra;
Idź na ten wzgórek, niech ci trupie żebra
Będą drabiną, postronkami włosy.
Idź i zabijaj…

/ Słychać okrzyki. /

                        Co to są za głosy?

/ Kostryn wchodzi zbrojny i krwią pomazany. /

A Kirkor?


KOSTRYN

                        Zginął…


BALLADYNA

/ chowając nóż zatruty po jednej stronie /

                        Miałam nóż gotowy…
Winnam ci życie. Naczelników głowy
Niech kat pościna — idź, wydaj rozkazy…

/ Kostryn wychodzi. /


GŁOSY ZA NAMIOTEM

Niech żyje wódz nasz, Fon Kostryn!


BALLADYNA

                        Niech żyje
Wódz wasz, Fon Kostryn… powtarzam wyrazy
Jak głupia sroka… rzucę się na szyję
Niemca i węzłem pocałunków zduszę.

/ Kostryn wprowadza poselstwo ze stolicy — jeden z obywateli niesie na tacy złotej chleb i sól. /


KOSTRYN

Oto poselstwo z poddanej stolicy.


BALLADYNA

Kazałeś wieszać?


KOSTRYN

                        Pierwsi buntownicy
Już zgromadzeni pod maćkową gruszę;
A ta się cieszy, że do siego roku
Dwa razy będzie nosiła owoce.


BALLADYNA

/ do poselstwa miejskiego /

Czego wy chcecie?

/ Posłowie klękają. /


POSEŁ MIEJSKI

                        Aniele z obłoku!
Do ciebie serca narodu sieroce
Wznoszą się wszystkie, ty bądź kraju panem.
Stolica całym zniżona kolanem
Czeka na ciebie z otwartymi bramy.
Witaj więc! witaj, miły hospodynie!
Serca i skarby, i wszystko, co mamy,
Pod nogi twoje strumieniem popłynie,
Boś już zasłużył na wdzięczność narodu
Skaraniem hersztów, którzy nas uwiedli.
Ci nas mękami, karą miecza, głodu,
W mieście trzymali; a nasze zaś serca
Ciebie szukały. Obyśmy dowiedli,
Że między nami żaden przeniewierca
Na gniew twój, wielki panie, nie zasłużył,
Obyś żył długo, obyś skarbów użył,
Obyś nieszczęsną przyciśnionych dolą
I tu przed tobą klęczących na prochu
Przyjął łaskawie. Chlebem cię i solą
Witamy, panie.


BALLADYNA

/ do Kostryna /

                        Czy z tego motłochu
Żaden przeciwko mnie nie nosił broni?


KOSTRYN

Dwóch językami walczyło po mieście,
Lud namawiając do boju.


BALLADYNA

                        Gdzie oni?


KOSTRYN

/ wskazując /

Pan burmistrz Kurier i Pismo.


BALLADYNA

                        Powieście
Obu rycerzy burmistrzów na dzwonie
Wieży zamkowej.


PIERWSZY Z POSŁÓW

                        Panie! w twoim łonie
Kamienne serce.


BALLADYNA

                        To wreście, to wreście
Na wasze prośby ułaskawiam obu.
Wybić im zęby i wyłamać szczęki,
Niechaj nie walczą.


PIERWSZY Z POSŁÓW

                        Więc nie ma sposobu
Ubłagać ciebie przez łzy ani jęki,
Żelazny panie nasz?


BALLADYNA

                        Jestem kobietą.

/ widząc, że się cofają z przerażeniem /

Cóż to? Cofnęli się jak od zarazy,
I znów jak wiatrem kołysane żyto
Biją głowami?


PIERWSZY Z POSŁÓW

                        Na twoje rozkazy
Czekamy, pani, panuj z ludu wolą.


BALLADYNA

Bez ludu woli…
Dajcie mi chleb z solą.
Posłowie, ufam drożdżom tego ciasta.
Chodź tu, Kostrynie. Winnam ci tak wiele,
Że ci połowa zdobytego miasta,
Połowa kraju i chleba połowa
Słusznie należy…

/ wyjmuje nóż zatruty po jednej stronie i rozcina na dwoje chleb /

                        Wszystkim się podzielę,
A serce weźmiesz całe.


KOSTRYN

/ klękając /

                        O! królowa!


BALLADYNA

/ kosztując chleb, widzi, że Kostryn także je podaną sobie połową /

Czyń, co ja czynię. Nie lękam się jadu
W chlebie poddanych. Choćby miasto żyta
Użyli łusek żelaznego gadu,
Smaczną ci będzie żelazem zdobyta
Bułka… Jedz, proszę… trzeba ludziom wierzyć.
A teraz każcie z tryjumfem uderzyć
W trąby zwycięskie. Idźmy, wojownicy,
Do otworzonej żelazem stolicy.

/ wychodzi oparta na Kostrynie, za nią posłowie i lud /



SCENA IV

/ Sala królewska w Gneznie — tron w głębi — Kanclerz u stóp tronu. Panowie państwa. Wawel dziejopis. — Paź. — Dwór. — Sędziowie. /


KANCLERZ

Wszystko gotowe na przyjęcie pana.
Zasiądźcie teraz ławy po urzędzie,
Przy samym tronie wodzowie i sędzie,
Szafarze zboża, dolewacze dzbana.
Niech wszystkich razem nowy król powita.

/ Wchodzi Goniec. /


GONIEC

Świetny urzędzie, wieść przynoszę ważną,
Nasz król, pan nowy — kobieta.


KANCLERZ

                        Kobieta!


WSZYSCY

Królem kobieta!


KANCLERZ

                        Niech będzie odważną,
Jak była Wanda… niech tak dobrą będzie,
Ale szczęśliwszą.

/ Goniec drugi wchodzi. /


GONIEC

                        Prześwietny urzędzie!
Królowa weszła już do bram stolicy.


KANCLERZ

Każcie, niech wszystkie serca na dzwonicy
Biją dzień cały, tak jak serca ludu.


PIERWSZY Z PANÓW

Wieszczbiarz nie może wytłumaczyć cudu,
Co się ukazał dzisiaj narodowi.
Lud niespokojny.


KANCLERZ

                        Co za cud?


PIERWSZY Z PANÓW

                        Nad opis.
Jeżeli chcecie, to go wam opowie
I w księgi wpisze szlachetny dziejopis
Królów na Gneznie.


KANCLERZ

                        Przemądry Wawelu,
Czy sam widziałeś?


WAWEL

                        Co widziało wielu,
Mogę poświadczyć jak świadek naoczny.
Dnia tego ranek był po stronach mroczny,
Lecz się wyjaśnił ku wschodowi słońca —
Więc jak widziałem prawie sam… od końca
Niebios, skąd błyszczy gwiazda Oryjona,
Wyleciał, lecąc sznur żurawi biały,
A na nim wisząc za śnieżne ramiona
Mglista niewiasta.


KANCLERZ

                        I wszystko widziały
Twe własne oczy, przemądry Wawelu?


WAWEL

Nie ja widziałem, lecz widziało wielu;
Mogę przyświadczyć na rzecz z mego czasu.


PAŹ

Ja sam widziałem z goplańskiego lasu
Za żurawiami lecącą dziewczynę.
Ta na ostatnią orszaku ptaszynę
Padając, białe zawiązała rączki
Za szyję ptaka; a głową do ziemi
Sypała włosów rozwite obrączki
Jasne jak słońce, i tak na warkoczu,
Gdy promieniami rozwiał się złotemi,
Leżała płynąc.


KANCLERZ

                        Trzeba dziecka oczu,
Aby na szmatach niebieskiego płótna
Obraz widziały.

/ Ściemnia się jak przed burzą. /


JEDEN Z PANÓW

                        Co to? ciemność smutna
Na tron upadła i nam na oblicza:
Jak zaćmionego słońca tajemnicza
Zieloność — bladzi staniemy przed panią.


KILKU

Okropna ciemność.

/ Wchodzi Strażnik wieży. /


STRAŻNIK

                        Nad blaszaną banią
Królewskich zamków, skąd w niebo wytryska
Igła złocona, okropne chmurzyska
Wkoło się czarnym owinęły wiankiem
I coraz grubsze już wiszą nad gankiem,
Gdzie ustawiona muzyka króleska.
A cała nieba równina niebieska,
Jakby się z jednej urągała chmury.


KANCLERZ

Bijcie we dzwony.


STRAŻNIK

                        Łono ma z purpury
Ognistej…


KANCLERZ

                        Deszczu potrzeba, niech pada.


STRAŻNIK

Na czarnym wozie jakaś jędza blada,
Stu żurawiami wywieziona z piekła,
Wężami stado wędrujące siekła
I kierowała nad zamek do chmury.
Siedzi w mgle teraz, ale jęk ponury
Piekielnych ptaków z mgły się wydobywa.
Słyszycie?

/ Słychać jęk z wieży. /


KANCLERZ

                        Prawda, jakiś jęk nieznany!


PANOWIE

/ zrywając się z ław /

Okropność!…


KANCLERZ

                        Niech się żaden z ław nie zrywa.
A ty, strażniku, musiałeś być pjany


STRAŻNIK

Ja sam widziałem i lud z okolicy,
I lud gnezneński…


OKRZYKI

/ za sceną /

                        Niech żyje królowa!

/ Balladyna wchodzi w królewskim ubiorze, w koronie Kostryn w zbroi. Lud… /


KANCLERZ

Pani! niech będzie poświęconą głowa,
Co nam przynosi koronę Popielów.
Witaj i panuj tak mądrze i szczodrze,
Ażebyś z Bogiem do najświętszych celów
Lud prowadziła. Przewiąż się na biodrze
Szatą czystości, czoło wznieś do nieba.
Daj łaskę winnym — daj łaknącym chleba,
A wszystkim niechaj rządzi sprawiedliwość.


BALLADYNA

/ z tronu /

Cóż mam uczynić?


KANCLERZ

                        Praw naszych gorliwość
O dobro ludu stanowi od dawna,
Że król, nim siądzie do pierwszego stołu,
Nim da spoczynek strudzonemu czołu,
Które uciska w dzień korona sławna:
Wprzódy na ławie sądowniczej siada,
I rozwiązuje kryminalne sprawy.


BALLADYNA

Niech się tak stanie, jak wasze ustawy
Każą…

/ Kostryn chwieje się i pada. /


JEDEN Z PANÓW

                        Co to jest? wódz blednie i pada?

/ Balladyna przystępując do leżącego Kostryna. /

Co to się znaczy… słabo ci?


KOSTRYN

                        Umieram.


BALLADYNA

Panie mój! drogi!


KOSTRYN

                        Precz! jędzo trująca!
Zrzućcie ją z tronu — ja pierwszy otwieram
Grobowiec ciemny dla ludzi tysiąca,
Co będą żyli pod nią…


BALLADYNA

                        On w malignie…
Wynieść go! wynieść!… ciało jego stygnie…
Niech lekarz jaki uzdrowi go, za to
Połową kraju zapłacę.


LEKARZ

                        Już skonał.

/ Wynoszą ciało Kostryna. Lekarz idzie za nim. /


KANCLERZ

Pani, okropną zasmucona stratą,
Znoś ją cierpliwie. Bóg ciebie przekonał,
Na samym wstępie u złotego tronu,
Że przy tych szczeblach stoi widmo zgonu
I czeka na nas.


BALLADYNA

/ do siebie /

                        Już przeszłość zamknięta
W grobach… Ja sama panią tajemnicy.

/ głośno /

Każcie wojennym brańcom rozkuć pęta,
Zastawić stoły na rynkach stolicy
I dawać co dnia dla żebraków strawę.


KANCLERZ

Wdzięczność i sława tobie.


BALLADYNA

                        Ja o sławę
Nie dbam, a wyższa teraz nad sąd ludu,
Będę, czym dawno byłabym, zrodzona
Pod inną gwiazdą. Życie pełne trudu
Na dwie połowy przecięła korona.
Przeszłość odpadła jak od płytkiej stali,
Którą po stronie jednej ośliniła
Żmija — połowa jabłka leci zgniła
I czarna jadem. Wyście mnie nie znali
Taką, jak byłam — niech więc lud nie śledzi
Przeszłości mojej. Wiecie, com wyznała,
A resztę wyznam księdzu na spowiedzi.
Ha! jeszcze jedno — poszukajcie ciała
Grafa Kirkora między gęste trupy.
I na ten wzgórek, gdzie już tylko słupy
Brzóz obrąbanych mieczami się bielą,
Zanieście mary z jedwabną pościelą,
Na tej pościeli przyniesiecie śpiące
Zwłoki Kirkora… Niech ludu tysiące
Płacze przy marach tego, co z orężem
Poległ mym wrogiem… a był moim mężem. —
Zaprawdę mówię, ja — po grafie wdowa.
Lecz niech nie roi bajek tłum gawiedzi;
Co miała wyznać, wyznała królowa,
A resztę powie księdzu na spowiedzi.
Teraz, kanclerzu, wywołaj przede mnie
Zbrodniów — na pierwszym siedzę trybunale.
Jeśli fałsz wydam, niechaj będzie ze mnie
Gniazdo robaków! niech się ogniem spalę!
Ani mię ujmie dobroć, ani trwoga,
Ani odwiodą ludzie, ani czarty.
Przysięgam sobie samej, w oczach Boga,
Być sprawiedliwą.


KANCLERZ

                        Woźni!


WOŹNI

                        Sąd otwarty.


KANCLERZ

Oto jest księga praw. — Oto Zbawiciel
Na suchym drewnie krzyża rozpostarty.
Ucałuj księgę i krzyż!


WOŹNY

                        Oskarżyciel.

/ Staje Lekarz zamkowy. /


KANCLERZ

Ktoś jest?…


LEKARZ

                        Królewski lekarz.


KANCLERZ

                        O co sprawa?


LEKARZ

O jadotrucie.


KANCLERZ

                        Na kim?


LEKARZ

                        Na Kostrynie.
Twój wódz, o pani można i łaskawa,
Otruty skonał; wielki rycerz ginie
Od jadu, co się zowie ludomorem.
Na jego ciele żelaznym kolorem
Wyszło tysiące plam; skonał otruty.


KANCLERZ

Kogóż posądzasz?


LEKARZ

                        Niech sąd szuka winnych.


BALLADYNA

Zbrodniarz nieznany? odłożyć do innych
Sądów tę sprawę. Niech ma czas pokuty.


KANCLERZ

Zwyczajem kraju jest, mościa królowo,
Wydawać wyrok choćby nad nieznanym,
I zawieszony miecz trzymać nad głową
Tajnego zbrodnia, aż będzie schwytanym
I da nam gardło.


BALLADYNA

                        Są jednak zbrodniarze
Wyżsi nad wyrok, święci jak ołtarze,
Niedosiągnieni…


KANCLERZ

                        Takich Bóg ukarze.
Do ciebie ziemski wyrok dać należy
Szczero-sumienny.


BALLADYNA

                        Cóż wyrzekły prawa?


KANCLERZ

Jeżeli który z szlachty i z rycerzy
Trucizną gorzką na życie nastawa
Równego sobie i dopełni czynu,
To kara miecza. Jeśli zaś kto z gminu
Otrucie spełni…


BALLADYNA

                        Dosyć!…


KANCLERZ

                        Sądź, królowo.
Niechaj u ciebie mniej waży praw słowo
Niż głos sumnienia.


BALLADYNA

                        Skończmy! Otrawiciel
Winien jest śmierci.


KANCLERZ

                        Na zamkowym progu
Otrąbić wyrok. A jeżeli mściciel
Kat nie wypełni, zostawiamy Bogu!

/ Słychać trąby. /

Niech teraz stanie drugi oskarżyciel.

/ Wchodzi Filon z nożem i z dzbankiem malin, w kwiaty. /


FILON

                        Cień tego, czym byłem. O! smutki!
Wyście mi pamięć odjęły na wieki,
Dręcząc pamięcią. Jako nezabudki,
Trącane ciągle od płynącej rzeki,
Znajdują radość w ciągłym kołysaniu
Błękitnej fali: tak ja, bity falą
Płynących smutków, we łzach i w niespaniu
Ulgę znajduję.


KANCLERZ

                        Prawodawczą szalą
Nie można ważyć tego człeka mowy.
Tłumacz się jaśniej.


FILON

                        Oto malinowy
Dzbanek, a oto nóż. A te maliny
Były pod głową zabitej dziewczyny,
Nóż był w jej piersiach. Niechaj z tego dzbanka
Wypłynie nowy Eurotas płaczu,
Niech zaprowadzi smutnego kochanka
Falą przejrzystą do kochanki grobu,
A ja mu powiem: „Strumyku tułaczu,
Dzięki ci wieczne, w grobie dla nas obu
Będzie spoczynek i cichości morze.
Przebacz, Apollo! promienisty Boże!
Że łzy przyszedłem przed ludźmi wylewać
I smutek z nimi łamać jako chleby.
Przychodzę ludziom smutną pieśń wyśpiewać,
Przyszedłem jako Orfeusz w Ereby
Prosić Plutona, by mi wrócił żonę”.
Słuchajcie! ona żoną moją była,
Żoną mej duszy; dziś jedna mogiła
Zamyka białe ciało, zakrwawione
Tym nożem… patrzcie! Oto na tym dzbanku
Znalazłem martwą, o wiosny poranku,
Zabitą nożem.


KANCLERZ

                        W tej zawiłej skardze
Czuć zbrodni zapach…


BALLADYNA

                        Kanclerzu, ja gardzę
Szalonych ludzi zaskarżeniem.


KANCLERZ

                        Pani!
Sąd winien śledzić do ostatka, ani
Pogardzać smutnym psa na kogo wyciem.
Więcże, pasterzu, rozstała się z życiem
Twoja małżonka? i znalazłeś ciało
Nożem przebite. Kiedy się to stało?


FILON

Trzy razy księżyc i gwiazdy pobladły
Przed Apollinem.


KANCLERZ

                        Mów, na kogo padły
Twe podejrzenia o zabójstwo krwawe?


FILON

Ach! Parki! Parki! Parki niełaskawe
Przecięły srebrną nitkę jej żywota;
Może też z nieba jaka gwiazda złota
Pozazdrościła mej kochance blasku
W oczach, i oczom zawrzeć się kazała.


KANCLERZ

Gdzież ją znalazłeś?


FILON

                        W dumającym lasku,
Pod cieniem wierzby rozpłakanej, spała
Snem nieprzespanym.


KANCLERZ

                        Zawikłana sprawa.
Wydaj, królowo, wyrok na nieznanych,
Radź się sumnienia.


BALLADYNA

                        A jak sądzą prawa?


KANCLERZ

Za śmierć chcą śmierci.


BALLADYNA

                        Z tych pozabijanych
Nie będziem mieli prochu ani ćwierci.


KANCLERZ

Wydaj sumienny sąd.


BALLADYNA

                        Winna jest śmierci.


KANCLERZ

Winna… Więc sądzisz, że zbrodniarz niewiasta?


BALLADYNA

Sądzę, jak sądzę…


KANCLERZ

                        Niech ludowi miasta
Otrąbią wyrok na zamkowym progu.
Katowi zemsta należy lub — Bogu.

/ Trąby. /

Niech teraz stanie oskarżyciel trzeci.

/ Wchodzi ślepa Wdowa, matka Balladyny. /

Ktoś ty jest?


WDOWA

                        Wdowa.


KANCLERZ

                        Na kogo?


WDOWA

                        Na dzieci
Skargę zanoszę… Mówią, że królowa
Piękna jak anioł, niechaj ona sądzi…
Miałam dwie córki, stara, biedna wdowa,
Żywiłam obie. — Jak to często błądzi
Człowiek na ziemi, czekając pociechy —
Młodsza uciekła spod matczynej strzechy,
Niedobre dziecko. Lecz druga… o Boże!
Królowo moja, ty jak anioł biała,
Sądźże ty sama! — Druga poszła w łoże
Wielkiego grafa; bogdajbym skonała,
Jeśli ja kłamię; graf ją wziął za żonę.
Królowo moja, bogdaj ci koronę
Bóg wiecznie trzymał na tej mądrej główce,
Osądź! — W tej drugiej córce jak w makówce
Było rozumu. Graf ją kochał bardzo,
Ale ja matka kochałam jak matka!
Aż tu w jej zamku już służalce gardzą
Biedną staruszką — cierpię do ostatka
Wzgardę służalców, grób był dla mnie blisko —
Aż tu mnie jednej nocy te córczysko
W obliczu ludzi zaprzało się głośno…
„A! córko”, mówię, „bądźże ty litośną
Dla starej matki, co już bliska truny”.
Była noc straszna i deszcz, i pioruny,
Pioruny i deszcz, i ciemno, i burza.
Córka kazała wypędzić z podwórza
Mnie, starą matkę, na wichry i deszcze,
W noc i w pioruny, i w burzę, i jeszcze
Głodną kazała — niech jej Pan Bóg Stwórca
Przebaczy! — Głodną wypędzić z podwórca,
Do lasu… Wiatr mię poniósł za łachmany,
Piorun wypalił oczy. O! różany
Mój królu! złoty mój panie! litości!


KANCLERZ

Pani, ty milczysz? Takiej nieprawości
Mszczą się okropnie nasze mądre prawa.


BALLADYNA

Przecież nie śmiercią?


KANCLERZ

                        Lechitów ustawa
Śmierć przepisuje na niewdzięczne dzieci.
Niechaj cię księga naszych praw oświeci,
Czytaj… i czytaj we własnym sumnieniu.
A ty, staruszko, nazwij po imieniu
Wyrodną córkę, a kat ją ukarze,
Chociażby z pierwszym grafem państwa w parze
Los ją powiązał… Powiedz grafa miano
I córki imię, a prawa dostaną
Przez mury zamku jej serca i głowy.


WDOWA

Co? śmierć na córkę?… Panie, bądź mi zdrowy.
Żegnaj, królowo, ja wracam do boru,
Będę żyć rosą…


KANCLERZ

                        Podług ustaw toru,
Kto zaniósł skargę, odstąpić nie może.
Wyznaj…


WDOWA

                        Nie! nie! nie!


KANCLERZ

                        Wziąć na tortur łoże,
I wszystkie stawy jej w żelazne kleszcze.
Cóż? wyznaj, stara…


WDOWA

                        Nie, panie.


KANCLERZ

                        Raz jeszcze
Pytam się ciebie o imię złej córy.


WDOWA

Ona niewinna.


KANCLERZ

                        Wziąć ją na tortury.


WDOWA

/ wydzierając się straży /

Królowo moja, zlituj się! ja stara!
Ja bym być mogła matką twoją… Boże!
Ty nic nie mówisz? Nic?… To jakaś mara
Straszna na tronie. Więc ja się położę
Na tych żelazach i skonam, a w niebie
Bóg wam odpuści.


KANCLERZ

                        Wygadasz w boleści.


WDOWA

Panie mój! jasny panie! i u ciebie
Żelazne serce…

/ odchodzi ze strażą /


KANCLERZ

                        Praw się trzymam treści.
A za to niech mię wielki Bóg obwini,
Lub uniewinni… A ty, monarchini,
Wiedz, że mam serce pełne łez, goryczy
I przerażenia.

/ Słychać jęk. /

                        Co to jest?


ŻOŁNIERZ

                        To krzyczy
Stara kobieta…


KANCLERZ

                        I nic nie wydała?


ŻOŁNIERZ

Nic…


KANCLERZ

                        Poczekajmy.


BALLADYNA

                        Z mego teraz ciała
Kat zrobił sercu torturę… rozciąga…
Wody!

/ Podają pić. /


ŻOŁNIERZ

                        Już zdjęta z żelaznego drąga.


BALLADYNA

Już!…
Powiedziała co w bolach?


ŻOŁNIERZ

                        Umarła.


BALLADYNA

Umarła, mówisz?


ŻOŁNIERZ

                        Jak ją kat położył
Na tortur kleszczach, to oczy zawarła;
A patrząc na nią, kto by się pobożył,
Że to kościany Chrystus był bez ducha.
Każda kosteczka wywiędła i sucha
Przez rozciągniętą skórę wyglądała
Prosząc o litość…


KANCLERZ

                        I nic nie wydała?


ŻOŁNIERZ

Umarła cicho… A na suchej twarzy
Dwa wykopała dołki śmierć kościana
I w obu dołkach stoją łzy.


BALLADYNA

                        Od rana
Siedzę na sądach, a żaden z nędzarzy
Tak nie pracuje długo i tak znojnie.
Już noc, panowie.


KANCLERZ

                        Nie… to czarna chmura
Wisi nad zamkiem. Poradź się spokojnie
Twego sumnienia, czego wartą córa,
Dla której matka taką śmiercią kona?


BALLADYNA

Wy ją osądźcie.


KANCLERZ

                        Niech twoja korona
Przybierze blasku sądem sprawiedliwym.
Ona zaprawdę winna ogniem żywym
Być obrócona na węgiel piekielny.
Osądź ją…


WSZYSCY

                        Osądź!


KANCLERZ

                        Jak Bóg nieśmiertelny,
Winna jest sądu.


WSZYSCY

                        Pociąć ją na ćwierci.


KANCLERZ

Radź się sumnienia i sądź.


BALLADYNA

/ po długim milczeniu /

                        Winna śmierci!

/ Piorun spada i zabija królowę — wszyscy przerażeni. /


KANCLERZ

Król–kobieta piorunem boskim zastrzelony;
Zamiast w koronacyjne bić w pogrzebu dzwony!

KONIEC




EPILOG


PUBLICZNOŚĆ

/ wywołując /

Dziejopis Wawel! Wawel, narodu dziejopis!

/ Wawel wychodzi, kłaniając się. /


WAWEL

Prześwietna publiczności, oto mój skoropis
Zaczął rzecz wydarzoną wpisywać do kronik.
Przerwaliście mi pracę.


PUBLICZNOŚĆ

                        Czyjże jesteś stronnik?


WAWEL

Jestem sędzia bezstronny i naoczny świadek.


PUBLICZNOŚĆ

Jakżeś ty piorunowy opisał przypadek?
Powiedz! myśmy widzieli rzecz całą do końca.


WAWEL

Z ziarnka piasku dojść można do obrotu słońca,
Zaciekając się w rzeczy wydarzonej jądrze.
Królowa jak Salomon panowała mądrze,
Więc musiała być mądrą, przy mądrości cnota.


PUBLICZNOŚĆ

Panie Wawel, za prędka twych sądów szczodrota.
Było za kulisami stać od pierwszej sceny.


WAWEL

Komponowałem wtenczas nad Popielem treny.


PUBLICZNOŚĆ

Cóż o rodzie królowej?


WAWEL

                        Z historycznych szczytów
Patrząc, ród jej prowadzę z kraju Obotrytów,
Którzy mięsa nie jedzą. Choć jeden uczonek
Mieni, że pochodziła z kraju Amazonek;
Ale ja mu zarzucam fałsz w kroniki nocie
I dowodzę dowodem, i topię go w błocie.
Obaczycie go piórem zabitego w trunie.


PUBLICZNOŚĆ

Cóż powiadasz na piorun?


WAWEL

                        Sądzę o piorunie,
Że kiedy burza bije, trzeba bić we dzwony,
Że gałązka laurowa lepsza od korony,
Bo w laur piorun nie bije ani głowie szkodzi.


PUBLICZNOŚĆ

Czy jesteś tego pewny?


WAWEL

                        Ten, co w laurach chodzi,
Autor niniejszej sztuki, słusznie wam opowie,
Że odkąd nosi wieniec laurowy na głowie,
Piorun weń nie uderzył.


PUBLICZNOŚĆ

                        Pochlebiasz, mój łysy,
I królom, i poetom… Idź precz za kulisy!

KONIEC EPILOGU






Baranki moje…



Baranki moje,
    Zaświtał czas,
Nad piękne zdroje
    Powiodę was.
Puszczę was, owieczki,
Na piękne kwiateczki
    I będę pasł.

Baranki z ducha,
    Ja pasterz wasz;
Pan Bóg mię słucha,
    Ozłocił twarz.
Bogiem promienny,
Odprawiam bezsenny
    Anielską straż.






Beniowski
Dalsze pieśni






Pieśń VI



I

    Widzieliście Pana Sawę
    Pośród stepów ze Swentyną…
    Burzanami szyki płyną
    Jak brąz czarne, słońcem krwawe,
    I proporce wieją złote
    I czerwone z Archaniołem…
    Przyjechali poprzed grotę,
    Wyszli z tłumu dwaj lirnicy,
    Uderzyli Sawie czołem,
    Uśmiechnęli do dziewicy…

    — „Bóg nam ciebie, bohatéra,
    Niechaj chowa po wsze czasy!
    Przysłał tobie pan Kozyra,
    Hetman Siczy… pułk kozacki,
    Szczob ty z Rusią szedł w zapasy,
    Hulał jak syn hajdamacki…”




II

Przybył więc Sawie gdzieś sponad limanów
  Kureń kozacki… i wnet się przed grotą
Rozłożył; sotkę zawiesił saganów,
  Ogień zapalił piramidą złotą.
Tysiąc spis, tysiąc szabel i majdanów
  Łyska na słońcu; lecz jakąś tęsknotą
Zafarbowane niebiosa nad niemi,
I także jakaś tęsknota na ziemi.

Lirnicy siedli na wyższym kamieniu,
  Bajda i Znachor… lecz nie dzwonią w liry;
Konie się włóczą i szukają cieniu…
  Wysokich orłów dolatują skwiry.
Swentyna stoi przy jednym płomieniu,
  Rzęsami oczu nakryła szafiry —
Duma… jak kwiaty wpół zwiędłe — jesienne —
Na jej ramionach dwa gołębie senne.

Wszystko ponure; choć bliska wyprawa,
  Choć pójdą bić się… wszyscy zadumani.
Na krzywej szabli oparty pan Sawa
  Rozmawia cicho, ważnie — ze starcami.
„Gdzież nas powiedziesz? — mruczą — to rzecz krwawa
  Bić się z naszemi braćmi rzezuniami…
Co za nagroda? co za przyszłość nasza?
Wiśniowieckiego pomnij Jeremiasza!

„Oj! ta mogiła kiedyś się otworzy,
  Gdzie zasnął stary kat, i miecz wykinie;
Na naszych głowach się ten miecz położy
  I naszą znowu krwią gorącą spłynie.
Gdy wychodziły pułki, to na zorzy
  Cztery świeciły słońca w Ukrainie
Pozadnieprzańskiej! — wojna będzie krwawa,
A tobie w głowie co? — grób czy buława?

„Jeśli mogiła… to dobrze! — pójdziemy,
  Z janczarek hukniem Lachom i z moździerzy;
My chcemy ginąć z tobą — i bić chcemy,
  Każdemu serce w pałaszu uderzy!
Mieczami tobie kurhan wykopiemy,
  Jeśli chcesz spać, jak wódz, co we krwi leży…
Lecz może lepiej krwawej czekać doby,
A tobie przyjdzie kłaść… na ziemi groby.

„Z mohiły na mohiłu, taj zalecisz
  Aż na Hetmaństwo! — Ej, podumaj, Sawa!
Komu ty szablą pod okiem zaświecisz,
  Ten na trybunał nie pójdzie do prawa;
Rozkaż — a pożar ty taki zaniecisz,
  Że go zobaczy z okien — aż Warszawa!
Stepowy ty król!” Tutaj na kolano
Klęknął — i z ognia dobywszy polano,

Podał je Sawie… gdy z płonącej głowni
  Szły skry — i mruknął: „Weź, niech Lachy giną!”
Słysząc, jak byli Kozacy wymowni,
  Sawa ze smutną pogadał Swentyną;
Ta szła do groty zaraz — i z lodowni,
  Kędy Calińskich było stare wino,
Dawny zabytek szlacheckiego mienia,
Dostała spoić czem głowę kurenia —

To jest poetów i starszynę. Potem
  Poszła osiadłać rumaka Sawynie.
Grzywę mu białą przeplatała złotem
  Oraz kwiatkami, co na eglantynie
Kwitną. — Pod żadnym Araba namiotem
  Żaden koń taką lotnością nie słynie,
Jak ów koń srebrny Sawy, koń jedyny,
Zmyślny jak człowiek, drugi brat Swentyny.

Z grzywy mu polne róże, pełne rosy
  Spadają, parska jak płomień czerwono;
Zna różne dźwięki i rozumie głosy,
  Wie, kiedy głowę spuścić zamyśloną.
Teraz wargami wziął Swentyny włosy
  I niby gryzie, lecz gryzienie ono
W kolory usta ubrało dziewicze…
I przeszedł przez nią dreszcz… Są tajemnicze

Błyski, szmery krwi, nieznane szelesty
  W głębi dziewiczych ciał, i te się budzą
Bóg wie jak — są to anielskie incesty
  Dusz bratnich. — Ale rymy znów marudzą
I znów się ze strof tych robią Oresty
  Szalone, z włosem rozczochranym, z cudzą
Krwią na obliczu, znów jestem gotowy…
Lecz wróćmy lepiej nad kureń stepowy.

Potem na konia wskoczył Sawa rzesko,
  Rycerskie bardzo zamyślając czyny…
A był pod nieba otchłanią niebieską
  Jako archanioł Michał, Ukrainy
Patron — choć młody — z powagą królewską
  Przemówił do tej kozackiej starszyny
Tak dobrze, że miał echo w setnych głosach
I widział w szablach step — jak w złotych kłosach…

O matko Polsko, jak dawno nie grzmiało
  Na twoich stepach takie dzikie hasło!
Jak dawno ludziom na stepie nie dniało
  Krwawo — i słońce na szablach nie gasło!
Co dnia się mijasz z twoją dawną chwałą,
  Zło się na twoich obszarach rozpasło; —
Zaledwo chłopek dawną wiarę chowa
I serce… A ty się już rodzisz nowa,

W żłobku serc naszych biednych położona
  Na zwiędłym kwiecie marzeń i popiołów;
Matki my biedne… bo z naszego łona
  Płynie ci ogień — roztopiony ołów,
A ty tak jesteś karmi upragniona,
  Że ci za matki my — i za aniołów
I za obrońców, za dom — i za szańce
Musimy dziś być… my — sami wygnańce…
…………………………………………….
…………………………………………….





III

Dawna ojczyzno moja! o jak trudno
  Zakochanemu w twej śmiertelnej twarzy
Zapomnieć wdzięku, co młodość odludną
  Wabił na dawnych opłotki cmentarzy.
Inni już pieją twoją przyszłość cudną; —
  Ja zostawiony gdzieś na mogił straży,
Jak żuraw, abym nie spał śród omamień,
Trzymam… me serce w ręku… serce-kamień —

Biedne uwiędłe serce! — Inni mogą
  Płomieniem twojej przyszłości oddychać;
Ja, twoje biedne dziecko, stoję z trwogą,
  Bo mi płacz twoich dawnych mogił słychać.
Proszę cię w moją duszę, jak w ubogą
  Chatę, co już się zaczęła rozsychać,
Rozpadać, tylą wichry rozerwana,
Biedna… tak dawno stojąca… gliniana.

Dawniej — o! dawniej… mogłem ja cię darzyć,
  Różami, listki maczanemi w złocie.
Teraz ja muszę chować się i marzyć,
  I w coraz większej schroniony prostocie
Podług natury sądnej, szale ważyć
  I dbać o ciebie — gdy jesteś w polocie
Ku siedmiu gwiazdom strzałą wyprawiona,
Choć masz na krzyżu ciało i ramiona…

Najbielsza moja! Najsmutniejsza! w tobie
  Śpiewają jakieś pieśni — i nad tobą;
Otóż ja złączyć chciałbym pieśni obie
  I uczcić grób twój dawny tą ozdobą,
Którą widziałem na rycerzy grobie,
  Kamienną, dużą, rycerską osobą,
Dla której kilka lamp grobowych spalisz,
A potem z grobu wstająca — rozwalisz.

I nie pamiętaj o mnie w tej godzinie,
  Gdy cię Bóg wielkim darem uweseli…
Lecz póki Ikwa ma rodzinna płynie
  Wezbrana łzami po tych, którzy mieli
Serce i ducha, póki w Ukrainie
  Dziad chodzi z pieśnią, a z Dniepru topieli
Ciągle niby gwar smętnych duchów mgli się
I Pułaskiego spieszny rumak śni się; —

Dopóki ludzie w nowych ducha siłach
  Nie znajdą w sobie rycerstwa i śpiewu:
Dopóty ja mam prawo na mogiłach
  Stanąć i śpiewać — srogi — lecz bez gniewu.
Bo wiem, jak trudno ruch obudzić w bryłach
  I kazać w niebo iść ściętemu drzewu
I z tęczami się połączyć na niebie,
Ja, co nie mogłem wskrzesić — nawet siebie!

Dlatego w dawnych ludziach złotą wiarę
  I złote serca miłuję nad własne.
Dalej więc! — mówcie mi znów serca stare, —
  Usta umarłe dziś, lecz w oczach krasne!
Odwińcie srebrną trumienną czamarę,
  Pokażcie mi się duchy… żywe — jasne,
Ubrane w tęcze, gwiazdy i miesiące,
Na urok pieśni — z nieba zlatujące!…

Sawa, co w pieśni mej gra Dyjomeda
  Rolę, i może zająć długie księgi,
A który także trochę ma z Tankreda,
  Pół Kozak — a pół szlachcic, ale tęgi —
Krzyczał, jak wariat, że się wiązać nie da,
  A już był mocno różnemi popręgi
Przez swoich własnych ludzi skrępowany
Za to, że nie chciał iść i rzezać pany.

Długo prosili go lirniki sępy,
  Z Żelaźniakiem mu obiecując księstwo;
Ale Sawa był słuchem bardzo tępy
  I rzucił na te znachory przekleństwo;
Takim sposobem utracił zastępy
  I Potockiemu wydarte zwycięstwo;
A ten, co króla miał wiązać w Warszawie,
Sam leżał w lesie — związany — na trawie.

Pachły mu wprawdzie gwoździki i smołki
  I miodnik miód przypomniał kapucynów
I wyzierały spod trawy fijołki,
  Poziomki także oczkami z rubinów
Patrzały… i brzóz lekkie się wierzchołki
  Kłaniały, lejąc nad nim płacz bursztynów;
Ale te jasno lasy malowane
Rzucały nań swój wdzięk, jak groch na ścianę.

Tak noc przeleżał bezsenny — i słyszał,
  Jak brzozy o czemś tajemnem szeptały,
Jak się las cały by czarem uciszał
  I o księżycu stał spokojny, biały;
Potem znów wiatrem jutrzenki zadyszał
  I śpiewem ptasząt rannych zagrał cały,
I na zorzowych każda brzoza łunach
Była — jak harfa o stu złotych strunach.

Ale to wszystko nic… i ranny chłodek
  Na próżno rzeźwił twarz; Sawa się wściekał —
Próżno się targał, bo na żaden środek,
  (Litewski ten tryb mówienia tu czekał,
Aby się cicho wkradł i na rozpłodek
  Został) — choć powróz mu bardzo dopiekał,
Choć szamotaniem się bardzo rozniemógł,
Na żaden środek więzów stargać nie mógł.

Wtenczas na pomoc wezwał — nie wiem kogo —
  Lecz wiem, że skoro wezwał… upiór szary
Na białym koniu przeniknął go trwogą;
  Bo jeszcze w lesie mrok perłowo-szary
Panował… Upiór twarz miał srogą,
  Koń po kolana w piekielne gdzieś żary
Albo w krew wstąpił i tak farbowany
W mgle czerwonemi rzucał się kolany.

Czemś przestraszony był — może czuł Sawę,
  Człowieka, a sam niosący upiora,
Chciał się zawrócić gdzieś w mgły słońcem krwawe;
  Czy go brzóz białych przestraszyła kora? —
Cofał się… wspinał… i taką postawę
  Miał, jak posążny koń tryumfatora,
Co zda się leci i w lot z oczu ginie,
A nigdy ruin stojących nie minie.

Kto inny, w ludu wierzący podania,
  Pewnie by wolał leżeć tak związany,
Niż by mu duchy do więz rozerwania
  Pomogły, jasną ręką rwąc kajdany.
Lecz Sawa, który duszę miał do dania
  I chętnie by ją dał za kraj kochany,
Nie dbał… (stąd wielka bardzo dramatyczność
Poezji)… wdać się z upiorami w styczność.

Zaczął więc krzyczeć: „Hej — pomoży, Bat'ku!” —
  I wnet ów stary człowiek koniem kinął,
A Sawa mu więc o swoim przypadku
  Powiedział krótko; — a że bardzo słynął,
Tę awanturę czytałem w dodatku
  Dumourierowskiej depeszy… Czas minął,
Sawy cień już mgły pamięci zasnuły,
A ten kawałek ówczesnej bibuły

Jeszcze dziś gada o złotej młodości
  Rycerza. Boże! gdzież proch jego ciała?
Gdzie potrzaskane wprzód kulami kości?
  Gdzie jest mogiła? — Oto w pieśni wstała
I nie brak jej gwiazd ani zieloności,
  Jak na wesele znowu się ubrała.
I w tęczowych się darń kolorach skąpał,
Bo wie, że po nim duch znów będzie stąpał

Ten sam… ale już o stopień mogiły
  Wyższy i mędrszy swą grobową wiedzą.
Tymczasem więzy zerwawszy, nim siły
  Odzyskał, usiadł; on i lirnik siedzą,
Gdzie w lesie wzgórek był lekko pochyły,
  Z którego źródła swe perełki cedzą;
Między brzozami usiedli i gwarzą
Na złote słońce obróceni twarzą.

O czem? — o Polsce; ona jako zmora
  Trzymała wtenczas we śnie wszystkie duchy.
Ten lirnik był to stary Wernyhora,
  Sławny podówczas, tak że i kożuchy
I karmazyny przed nim drżały wczora
  I step przed jego twarzą stanął głuchy
I krew wybuchła parami białemi
I wcześniej srebrny miesiąc wyszedł z ziemi.
…………………………………………….
…………………………………………….





IV

Potem ściemniało, bo mglistej natury
  Był dzień — a już się tłuszczą Żeleźniaka
Po brzegach wzdęte najeżały góry,
  Sypiąc się jako plewiny z przetaka;
I step się od nich nagle stał ponury
  I w obu wojskach była cisza taka,
Że tylko koni słyszano parskanie
I wiatr w chorągwi — albo w szarafanie.

Tu mimowolnie mi duch jakiś boju,
  Kryjący tych wojsk szalonych zbliżenie,
Głos mój nagina do lepszego stroju
  I moim piersiom daje szersze tchnienie;
Opiszę ten bój, ale niepokoju
  Nie będzie w rymach… choć strofę odmienię;
Bój ten batalie przypominał rządne
Sobieskich — trąby zagrały już sądne.

Pomnę, że wtenczas Potocki na sobie
  Szarafan letni miał — czerwone buty…
…………………………………………….
…………………………………………….



V

Do ostrokołów przyparci, rąbani
  Jak pod kowala młotem, pod szablicą,
Cięci i nigdy niepardonowani,
  Choć złożą ręce i żelazo schwycą —
Przez łeb tak cięci, że porozwalani
  Na dwie połowy mieczów błyskawicą,
Jęczą. Szlachciców obłok coraz bliższy,
A nad obłokiem pan Potocki wyższy.

Jeszcze mu swoi ludzie są na przedzie,
  On się już naprzód zapalony ciska,
Czasem na człeka lub na trupa wjedzie,
  I od całego wyższy bojowiska —
Nad głową obuch, co okuty w miedzi
  Zda się, jak piorun Jowiszowy, błyska
I wnet poleci ogniem z rąk Polaka,
A oczy jego w oczach Żeleźniaka.

A wkoło pełno spis, które drużyna
  Wkoło, dbająca o hetmańskie zdrowie,
Szablami łamie, odwraca, odcina;
  A on — z tym jasnym piorunem na głowie —
Gdy Żeleźniaka ujrzy, to się wspina
  I czasem cicho coś do swoich powie,
I znowu wspięty, cichszy, coraz bladszy
Żeleźniakowi w oczy ciągle patrzy.

Wreszcie się zaczął pan Żeleźniak trwożyć,
  Bladnąć i cofać się na ostrokoły;
Nim się obuchem mógł Potocki złożyć,
  On już przeskoczył i biegł na wądoły,
By Lachom tabor oporny utworzyć,
  Zebrawszy w łańcuch konie, maże, woły,
Kobiety, popy, wszystko w kupę spędził,
Zwinął, wozami wkoło okrawędził

I siadł na wozie; a tymczasem Lachy
  Lecieli — bijąc w trąby, tnąc od ucha.
Tu Kozak, wzięty na dzidy pod pachy,
  Podleciał w górę, krew spod ramion bucha,
A pod nim złote proporce i blachy,
  A pod nim cała boju zawierucha —
A on w tej chwili za chorągiew służy,
Ten trup, na spisach wyrzucony z burzy…

A tam w taborze wozy płoną, dymią,
  Tam zapalone siano wstaje z jaru
Nad ginącemi pochodnią olbrzymią;
  Tam świecą resztki tęczowe sztandaru…
Spokojnie tylko trupy… zda się, drzemią —
  Na rękach leżą krwawe śród czaharu —
Bez ruchu — zda się, że z wielką rozpaczą
Padli na ziemię i śpią — albo płaczą.

A tam na wzgórzu, patrz, dziwna korona
  Tej straszliwości, stoją trzy osoby:
Był to w kolasie pop, sotnicza żona,
  I jedna, którą będę od tej doby
Pamiętał, bo mi błysła tak czerwona
  Nad polem pełnem jęku i żałoby,
I tak od słońca miała piękne barwy,
Jak najpiękniejsze snów straszliwych larwy.

Rozbójniczka to była, co po drogach
  Wprzód rozbijała ludzi nad limanem;
Nigdy na pańskich nie postała progach
  I nigdy może nie mówiła z panem.
W czerwonych była butach, przy ostrogach
  I wydawała się wielkim draganem,
To ją to wzgórze oczom powiększało
I koń — i popa przy niej liche ciało.

Hudymą zwana, smagła lecz rumiana —
  Widmo malarskich pędzli pewnie godne,
Wesoła, śmiała, niepohamowana,
  Wyższa nad wszystkie dziewice dorodne;
Usta jak karmin, oczy jak szatana
  Czarne, a piersi krągłe takie chłodne
Jakby z marmuru, a brwi jak dwa łuki,
Czarne, jak piórka zgubione przez kruki.

W uszach dwie wielkie długie z pereł dynie
  Wiszą, zdaje się, że łzy rusałczane,
Kapiące cicho po jagód karminie,
  Zmrużone, białe, świeże i świetlane.
Taka ta była sławna w Ukrainie
  Rycerka, widmo straszne, choć rumiane —
Wesołe, chociaż gotowe na szkodę,
Na mord — krew umie rozlewać, jak wodę.

Otóż na górze ta śród kilku cierni,
  Na samym grzbiecie, tam gdzie błękit kona,
Stała, a na nią jacyś dwaj pancerni,
  Przeciwko słońcu złote niosąc łona,
Jechali. Widząc, że są nie od czerni,
  A śmierć jej niosą, wnet się też i ona
Ruszyła, lecąc czarnym jaru grzbietem
Przeciw dwom, z szablą swą i z pistoletem.

I prędzej, niźli wam w oczach to błyśnie,
  Nim serca wasze jasne się rozczulą,
Nim je ból po tych podczaszycach ściśnie,
  Co się dziś pod płaszcz Chrystusowy tulą,
Pierwszemu, co się naprzód ku niej ciśnie,
  W pancerzem złotą pierś uderza kulą;
A on drgającą ręką ściągnął źrebię
Własne i grzbietem wywrócił na siebie.

A ta drugiemu już sięgała grzbietu
  Szablą, który już stał prawie oniemion,
Strzaskała jemu ramię z pistoletu,
  Tak że nieborak wyleciał ze strzemion,
Swój zgon dając jej do zgonów bukietu,
  Jak najpiękniejszy narcyz lub anemon;
Młody był bowiem syn wdowy, sierota —
Wspomniał o matce i prosił żywota.

I byłaby mu piękna rozbójniczka
  Młode i miłe zostawiła życie,
Gdy nagle owa przypadła sotniczka —
  W siermiędze, jak ten strach, co stoi w życie —
A tak ją ona tam w dole potyczka
  I hajdamaków mordowanych wycie
Do krwi podżegło, że myśląc niewiele,
Toporem siekła tak, że w Lacha ciele

Został. I właśnie pan Potocki, który
  Stanął był wtenczas, czoło swoje chłodził
I patrzał na te trzy widma u góry
  I widział topór, jak błysł i ugodził —
Choć był zajęty tabornymi mury,
  Spojrzał na szwadron, co samopas chodził,
I wzgórze szabli ukazawszy krzywcem
Rzekł: „Mój Piwnicki, wziąć te baby żywcem!”

Wnet się Piwnicki, człowiek bardzo żywy,
  Wyprawił, z sobą niosąc strach niemały;
Gdy oto nagle owe jaru grzywy
  Grzywą się ludzi ogirlandowały —
W kołpaki i w kłos jasnych szabel krzywy
  Porosły, w słońca zachodniego strzały,
Co błysły na kształt Mojżeszowych rogów…
Słowem na grzbiecie stanął kureń wrogów.

Stanął, i zrazu jakby w okolicy
  Nowo zjawiony — zdawał się zachwiany;
Wtem pokazali się jacyś lirnicy,
  Podnieśli ręce na niebieskie ściany…
Widziałeś ich gest — od lir błyskawicy,
  Słyszałeś hasło straszne: rezy pany!
I jako po niem lud straszny zaszumiał —
Potocki widział, słyszał — nie rozumiał.

Wszakże to Sawy kureń leci, spada,
  Myśli, że Sawę zobaczy na czele;
O pana Sawę wszystkich pyta, bada —
  Nikt nie wie, ani śmie zaręczyć wiele;
Tymczasem kureń ów… zapewne zdrada —
  Na Piwnickiego wpada karabele,
A tak się z góry wielkim pędem toczył,
Ze potratował szlachtę i przeskoczył

I biegł. Żeleźniak także z drugiej strony
  Wstaje i zbiera lud, rozpina wozy.
Wtenczas Potocki widzi, że zgubiony,
  Że przeciw sobie ma już dwa obozy;
Zwołał więc trąbą goniące szwadrony,
  I lejąc prawie z oczu gniewu ślozy
Wracał na dawne swoje stanowisko,
Na owo smętne przy kapliczce rżysko.

Lecz tam trzeciego widzi wroga! Spity
  Lud zbrojny wkoło kapliczkę oblewa;
Z nożami stoją chłopy i kobiéty,
  Kapucyn zdjęty i Szmigielski z drzewa,
Z obu odarte szaty, grzbiet odkryty,
  Kilku zakłutej szlachty także ziewa,
Słowem — z trzech stron…..
…………………………………………….

Zostawmy teraz tę sądną dolinę,
  Niech duch od tego krwawego jeziora
Odleci, jako anioł, we mgły sine,
  Ciągnąc za sobą kurz krwi… strach upiora…
Wróćmy, gdzie stoją szyki Waszecine,
  Oblane światłem skrwawionym wieczora,
Na pokrwawionej harcujące runi…
Kapliczka w ręku Gruszczyńskich rzezuni.

Działko kieruje chłop, na szlachtę samą
  Obraca, szyki znów Żeleźniak zbiera —
Wkrótce te pole będzie krwawą plamą,
  Zwierciadłem, gdzie się śmierci trup przeziera…
Słońce się zdaje wielką dla dusz bramą —
  Większeje… zda się, płomienie otwiera
I czeka na bój drugi, jeszcze krwawszy,
Bo poszło… duchy rycerzy zabrawszy…

Potocki szpinką z jasnego brylantu
Przeciwko słońcu czerwonemu błyska
…………………………………………….
…………………………………………….



VI

I patrzcie, co to jeden człowiek może,
  Gdy duchem, gwiazdą na świata się kirze
Zapali. Jechał przez burzanów morze
  Kozak już stary; na mglistym szafirze
Rysował się tak, jak upiór — a Boże
  Wiatry mu grały u siodła na lirze;
On jechał, zda się, obumarły, śpiący,
Blady — na białym koniu trup grający,

Bo rąk nie ruszał ani ust… natężył
  Ducha i prosto szedł na walki pole;
Zda się, że myśli swe wszystkie zorężył,
  Ubrał w pioruny i w skrzydła sokole
I wysłał… i duch kozacki zwyciężył
  I przeląkł… sobą samym… Miał na czole,
Zdaje się, jakąś gwiazdę upiornika,
Oczy jako dwie pieczęcie z krwawnika.

Może to słońce o szkło się zrenicy
  Odbiło, i tak łyskało straszliwie,
Że się Smilańscy zlękli rozbójnicy
  I stali w strachu blednący i dziwie.
U hajdamackiej się tylko dziewicy
  Znalazła śmiałość, że się sama chciwie
Naparła jechać — by donieść najwierniej,
Czego ten straszny znachor chce od czerni.

Potocki także jednego dragana
  Wysłał, by starca obronił w potrzebie.
Tymczasem młoda Hudyma, rumiana
  Jako brusznica, rzucając za siebie
(Pewnie w parobku jakim rozkochana)
  Oczy — i śmiechy… którym nie pochlebię
Mówiąc, że były tak głośne i śpiewne,
Jak w lasach, kiedy jękną nimfy drzewne,

A potem echo gra kaskadą dużą
  Tonów — śmiejąc się za siebie, zjechała,
Gdzie lirnik stary nad krwawą kałużą
  Stał, a klacz jego srebrna w krew patrzała.
Tamże się słońca jakieś we krwi nurzą,
  Tamże z czerwieni para jakaś biała
Wychodzi, długich pilnując łańcuchów,
Jako girlanda straszna srebrnych duchów.

I coraz bardziej czar się ten czuć dawał,
  I coraz szerzej rozchodził po jarach;
I, zda się, księżyc wywołany wstawał,
  I, zda się, mocniej czerwienił w oparach;
Zda się, że starzec tam konia napawał,
  A z koniem jedno był, oczy miał w żarach,
Coraz straszniejsze, — a coraz mgła biała
Gęściejsza przed nim i za nim wstawała.

W tej mgle… któremi już byli okryci,
  Zaczęły polskie szyki rzucać pole,
A nie gonieni byli i nie bici
  I poszli zaraz, jedni na Podole,
Drudzy — już boju z Kozakami syci —
  Do Turczech… Ja zaś tu sobie pozwolę
Wytchnąć… i koniem myśli jechać mimo
Tej mgły… gdzie znachor został się z Hudymą.



VII

Dzisiaj podróżny przejeżdża te stepy
  I nie wie o krwi, co się na nich lała
Przed laty, ścieżką, gdzie dziad ciągle ślepy
  I skrzypią maże, pył ćmi, słońce pała,
Rzeki gdzieś dalej błękitnieją, krepy
  Z czarnej szarańczy ćmią się… Dawna chwała
Już zapomniana; serce tylko nuży
Pól jednostajność, tęknota podróży.

Duchy gdzieś poszły i nie powiedziały
  Swoich boleści tym, co po nich wstaną —
Ach! nie dlatego, by zemsty nie chciały,
  Ale że z myślą bólem obłąkaną
Nie mogły mówić — albo by jęczały
  Mówiąc lub chwaląc się serdeczną raną,
U Boga by swe straciły zasługi
I swój anielski rząd. Dziś wiek już drugi

Zaczął się; oni jeszcze zadziwieni,
  Że nikt nie wspomniał imion, nikt nie słucha,
Co oni mówią, gdy zorza rumieni
  Laski brzozowe, kiedy się głos ducha
Z Aniołem Pańskim na stepach ożeni
  I ciągle płacze, kiedy wiatr odmucha
Osiny i liść ów srebrny pokaże,
Co tak w księżycu lśni, jak duchów twarze…

Ach! kiedy także wyjdą w step i staną
  I gdzieś na wioskę spojrzą, dawniej swoją,
Gdzie żyto gnie się falą kołysaną,
  Gdzie ciche dwory pod lipami stoją,
Gdy ujrzą dziatki rumiane pod ścianą,
  Które się dziada z lirą srebrną boją,
A już nie wiedzą, co to dawne lutnie: —
O! jak im cicho… tym duchom, jak smutnie!

Nawet gdy ujrzą zaszczepione drzewko
  Przez siebie w sadzie, a dziś już stuletnie,
Nawet gdy wróble ze srebrną podszewką
  Lecą — i słońcu w takt migają świetnie,
Jak gdyby jaką niewidzialną śpiewką
  Takt miały dany — i w gorąco letnie
Spadają w gęste korony czerechów,
By harfy srebrne, pełne swarów, śmiechów:

O jak im smutno! bo oni nie mogą
  Odlecieć dalej, aż odlecą z nami —
Taki takt w locie, nim się loty wzmogą,
  Poeci muszą uczynić pieśniami,
Jak tym wróbelkom czyni Bóg… O! srogo,
  Srogo nas uczy Bóg i krwią i łzami
Latać nad domy i pola i sady,
Wydając jeden Boży ton z gromady.

Lecz do powieści!… Gdzież mój stary Grusza,
  Cześnik? Co zrobił z oddzielną komendą?
Czy się gdzie w boju jeszcze zawierusza?
  Czy mu już Parki wrzecionami przędą?
Choć szorstkie ciało, piękna w sercu dusza!
  Byłaby szkoda, gdyby ci, co będą
Jak on na stratę komenderowani,
Tak nie umieli jak on paść… nieznani!

Z hufcem się swoim wyprawił i w długi
  Jar wjechał ów to za Sasów dygnitarz;
Więc jar ów ciemny, wzięty we dwie smugi
  Gór, tak się ciągnął, jak czarny korytarz;
We środku strumień srebrny, co kolczugi
  Odbił, a dalej… jak to sam wyczytasz,
Były przez chłopów położone tamy
Wodzie, co w srebrne rozlała się plamy.

…………………………………………….
…………………………………………….




Pieśń VII

Cieszmy się w Bogu, i niech ta pociecha
  Poematowi mojemu odbierze
Te smutku wiecznie wtórujące echa,
  Gdy o przeszłości grzmi harfa. Grabieże,
Mordy — rzeź, krwawa gruszczyniecka strzecha —
  To wszystko są sny… Korsuńscy rycerze
Także nie więcej mają życia w sobie,
Jak ognik z trupów tańczący na grobie.

A jednak dziwna jest piękność w oddali
  I w perspektywie poetycznej. — Sawy
Kozacy szli po moście i błyskali,
  Bo zachód słońca właśnie świecił krwawy;
Lirnicy w liry swoje dziko grali,
  W Korsuniu pełno zgiełku, gwaru, wrzawy;
Dziedziniec pełny Żydów i Cyganów,
Szlachty, Kozaków, żebractwa i panów.

Pod śliwą właśnie stoi prosta ława,
  Na niej Potocki regimentarz siedzi,
Jak sułtan, z wielkim bursztynem — Pan Sawa
  Zdjął kołpak, stanął jak wykuty z miedzi;
Twarz jego smutna i od słońca krwawa;
  Chciał mówić… z własnym językiem się biedzi,
Spojrzał wokoło… o Boże litości!
Gruszczyński siedzi stary pośrzód gości…

Na jego twarzy spokojność wesoła,
  Zapewne nie wie nic o własnym domu;
Pewno wyjechał przed porankiem z sioła.
  Żeleźniak z wieścią nie dał ujść nikomu…
Nad spokojnością srebrzystego czoła
  Zdała się wisieć chmura pełna gromu.
Sawie się zdało, że trupa zobaczył —
Odszedł — białego konia rozkulbaczył,

Łzy strąca z oczu i klnie. — A tymczasem
  Potocki wielką gotuje wyprawę
Na hajdamaków, co pod bliskim lasem
  Obozy swoje rozłożyli krwawe.
Z ranną mgłą myśli napaść i z hałasem,
  Jak wrony, kiedy lecąc czynią wrzawę.
Ledwo na zamek spadły mgły wieczora,
Zaczął czarować kule Wernyhora.

Zamek zabłysnął we środku czerwono
  Od wielkich ogni, gdzie lano ołowie;
Skry ognia, nimfy, ognistą koroną
  Wirzą się, wieżom siadają na głowie —
Płynących się chmur oczerwienia łono;
  Czasami gwiazdy — jako aniołowie
Przez czerwień chmury spojrzą srebrną twarzą,
Czasami skrzydło albo miecz pokażą.

Starzec trze lirę krwawą i wybucha
  Z strun nieruszonych jakaś pieśń złowroga,
Tajemniczego pełna w sobie ducha,
  Zakrwawionego pełna w sobie Boga…
Szlachta na szablach swych oparta słucha,
  Kozactwo czasem odwrzaśnie, aż trwoga
Pada na pany, co przy stole siedzą
I smaczno chłodnik zabielany jedzą,

Jak Leonidas — co czarną polewkę
  Jadł w Termopilach. To mi porównanie
Przerwało nagle moją dziką śpiewkę,
  I żmudne ludzkiej gliny pozłacanie;
Żupan tych ludzi musiał mieć podszewkę,
  Albowiem złoto było na żupanie;
A jednak widząc, co jest dziś z narodem,
Boję się… aby wiatr nie był pod spodem

Żupanów. — Ja sam pilnie się otulam,
  Aby nie podjął wiatr żupanu ducha —
Dlatego z myślą gdy najbardziej hulam,
  Pod myślą są łzy… łzy — nie żadna skrucha!
Nad zabitymi ja się nie rozczulam,
  Chyba że ogień z mogił ich wybucha,
Jak te Mojżesza iskier piramidy,
Co do ojczyzny wiodły nowej — Żydy…

Z tych ciał otrutych przeze mnie zgnilizny
  Sądzę, że taki słup płomienny wstanie
I zaprowadzi żywych do Ojczyzny
  Prędzej, niż prorok… i wyspowiadanie
Emigracyjnych wnętrz… Są różne blizny,
  Których rozcięcie i poodmykanie
Więcej dobrego zrobi, jak ja sądzę,
Niż dowiedzenie przez księży, że błądzę.

Wreszcie potrzeba czasu w różnych rzeczach,
  Już jedni leżą, drudzy jeszcze klęczą
Na wulkanowych czołach i na mieczach
  Przed jakąś dziwną niewidzialną tęczą;
Co do mnie, ufam w słowiańskich narzeczach,
  Że Boga w służbie wojskowej wyręczą,
I Narodowy Dziennik z całym dworem
Nie będzie nigdy niebios Monitorem,

Ani wojskową gazetą… Sam nie wiem,
  Dlaczego mówię tak… lecz mam przeczucie;
Czuję trumnianym pachnący modrzewiem
  Naród, i w trumnie grające zepsucie…
A jednak — pod tym mogił chwastem, plewiem
  Jest jakieś dziwne, ciągłe, głuche kucie,
Pod narodową słyszane mogiłą,
Jak gdyby serce ludu w kamień biło.

W północy — wstają mi włosy na głowie,
  I zadziwiony słucham — i to słyszę,
Co muszą Boscy słyszeć aniołowie —
  Jakąś okropność przyszłą, co kołysze
Światem… i miastom zapala na głowie
  Straszne korony… Czujcie (ja wam piszę
Z ciemnego duchów świata list przestrogi)
Ludy, bo wkrótce będziecie jak Bogi.

Co rozwiążecie wy w żelaznej dłoni,
  To rozwiązanem będzie… już na wieki.
A kto odejdzie od was — gdzie się schroni?
  Z was będą góry, doliny i rzeki
I morza, które wiatr na słońce goni;
  Z was port zatraty będzie i opieki,
Z was będą cienie jak morza rozlane,
Z was nad morzami słońca latarniane!

Czujcie! bo tętno już waszego chodu
  W uszach wysokich ludzi — grzmi wyraźnie.
Na górach z cegieł i na igłach z lodu
  Słuchałem… a duch swoję wyobraźnię
Przestroił wówczas na harfę narodu,
  Me nienawiści dawne i przyjaźnie
Poddając twardej jedności… dlatego
Myśli me same się gryzą i strzegą.

Nie wy, Cheruby, co miecze z łuczywa
  Macie, z papieru złotego przyłbice,
Których nie Pan Bóg, lecz człowiek używa,
  I wami sławy wysokiej kaplice
Oszyldwachuje… przed tym, co się zrywa
  Jak wiatr, i w oczach niesie błyskawice,
Nie wy, brytany, wejścia mi bronicie!
Ja jestem gwiazdą życia — co o świcie,

Skąpana w krwawej jutrzence, wychodzi
  Różana — a dzień będzie wtenczas biały,
Gdy ja zagasnę. — Duch w cierpieniach rodzi
  I w gniewie — ale w gniewie tak wspaniały,
Jako Bóg chmurny, gdy piorunem godzi
  W najwyższe czoła alpejskie i skały.
Kto chce w pioruny wstąpić i w błyskanie
I śnić to, o czem śnię… niech przy mnie stanie!

Na tych wyżynach ducha jest ponura
  Dla serc stroskanych cisza; tu ja czerpię
Ogień i maczam w ogniu orle pióra;
  Tu na księżyca rumianego sierpie
Piękności dawnych nieśmiertelna córa
  Rozwidnia oczy me, a kiedy cierpię,
Przeszłości dawnej cień na szczycie skalnym
Stawia i czyni przede mną widzialnym.

Tak widzieliście próchnem wysrebrzone
  Dębów umarłych wnętrza — i kaplice,
Rumaki białe w polach wystrzelone —
  Kozaków — księży — szlachtę i dziewice.
Ariost by patrzał sam na te szalone
  Miłostki, boje, szturmy, nawałnice,
Rycerzy przy kielichu i w podróży,
Którym za cały czar — fantazja służy.

Zaczarowanych palm tu nie ma wcale;
  Dęby i sosny i brzozy rodzime
Odbite w stawów podolskich krysztale
  Reprezentują mi nową Solimę.
Z krzyżami złotych miast i wież nie walę,
  Dla prawdy nagiej wielką mam estymę,
Do rymu nigdy sensu nie naginam,
Nie tworzę prawie nic, lecz przypominam.

Więc Mnemozyno, pomóż… niech przypomnę,
  Gdzie mój bohater został? — Rzecz nie lada!
Człowiek, co takie podróże ogromne
  Odbył, ten musi jeździć, jak ballada,
Na upiorowym koniu: siodło skromne,
  Dwie kości na krzyż, a tam gdzie się siada,
Mała czaszeczka ludzka, co wyszczerza
Oczy błyszczące, jak żar, spod rycerza.

Siodła dziś takie w modzie, oraz z czaszek
  Robione w modzie są dzisiaj puhary;
Ja sam się złowić raz dałem jak ptaszek
  I piłem z trupiej głowy tokaj stary;
O czem tak wiele już było baraszek,
  Że… dalej, pani Muzo, — okulary
Tęczowe włóż mi na nos, niech wypatrzę
Znów bohatera mego na teatrze

Wypadków. — Szekspir mówi, że to życie
  Scenicznym bardzo jest podobne zmianom;
Bóg, jako wielki widz, siedzi w błękicie,
  Suflerstwo dawnym zostawił kurhanom.
Mimo to jednak jest bardzo obficie
  Złych dram… a pierwsze role, dane panom,
Najgorsze! — smętną uderzeni stalą,
Bez żadnej rzymskiej gracji z nóg się walą.

I gdyby u nóg kochanek, wpatrzeni
  W oczy błękitne albo w czarne oczy,
Rzucali duszę swą pełną płomieni
  Z harfy westchnieniem — Lecz nie… czerw ich toczy!
Śmierć ich zastaje w szambelańskiej sieni
  W zielonym fraku!… czasem ich przeskoczy
W biegu tańcząca królowa szkieletów,
Takie zrobili niskie progi z grzbietów!

Ale czas wrócić już i do porządku
  Przywołać rymy, chodzące samopas;
Poemat mój szedł tak dobrze z początku,
  Kiedy był głodny — teraz, kiedy popas,
Zdaje się, że mu znów zabrakło wątku.
  Każda z tych moich strof, jak blady topaz,
Oszlifowana w różne kostki rymu…
Lecz muszę z panem Beniowskim do Krymu.

Gdzieżem zostawił go? — Tak! przy księżycu
  Ujrzał rycerzy błędnych koczowisko;
Zbroja błyszczała na jednym szlachcicu —
  Zbyt rzadkie na ten już wiek widowisko.
Beniowski z miłym uśmiechem na licu,
  Widząc, że kuchnia była bardzo blisko,
Zsiadł z konia i rzekł: — „Czy wolno zapytać,
Kogo mam honor i przyjemność witać?…”

Na to pancernik gruby, lecz ostrożny
  Jak Litwin: — „A Wać kto sam, Mości Panie?”
— „Jestem Beniowski”, rzekł, patrząc na rożny
  Rycerz. — Tu drugi rozpoczął śpiewanie
Opowiadając, że się zwie wielmożny
  Borejsza, że ma wielkie zachowanie
U Radziwiłła i wieś do przeżycia
I bardzo grzmiącą, wielką sławę — z picia.

Dodał, że posłem jest, do Krymu jedzie
  Zaprosić Chana w całe sto tysięcy
Tatarów, wrzkomo tylko na niedźwiedzie,
  Tylko na białe niedźwiedzie, nic więcej. —
W tym sensie książę Karol po obiedzie
  Ręki swej własnej mordując książęcej,
Napisał list do Chana, w najdziwniejsze
Essy… i z listem wyprawił Borejszę.

Przydał mu także Tatara spod Waki,
  Syna jednego Mołły, na tłumacza;
Są to od dawna zagnieżdżone ptaki
  W Litwie, lud prosty; lecz jeszcze oracza
Pozłota wschodnia trzyma się — i znaki,
  Które na twarzach rycerstwo wytłacza,
Widome dotąd, z wieśniaczego lica
Błysną, jak krzywych mieczów błyskawica.

Gdy ostrzy kosę taki Tatar stary,
  To nieraz stanie i w dźwięk się zasłucha;
Sosny mu wtenczas szumią, jak sztandary,
  A chmury w oczach, jakby skrzydłem ducha
Mahometańskich wojsk pędzone mary,
  Idą na północ; a gdy kosa krucha,
Osełkiem tarta, na puszczę zabrzęczy —
Ałłach! il Ałłach! z puszcz, jak echo jęczy.

W Tatarze wtenczas, jak w ognistym ptaku,
  Palą się oczy — stepy przypomina
I słone jakieś jeziora Kipczaku,
  O których tylko wieść z ojca do syna
Przeszła po mglistym i tęczowym szlaku,
  Który nad głową ludu już zaczyna
Gasnąć i zorzę zdejmować różaną —
Aż w ciemnej nocy — bez pamiątek wstaną.

To wtenczas próżno już śród mogił pola
  Głupim poetom budzić lutnię smętną;
Zostawić lepiej ją skrzydłom Eola,
  Nieprzewidziane z niej dobędzie tętno;
Lub skowronkowa ją przyszłości rola
  Zaśpiewa pieśnią dziwną, nie namiętną
I tak spokojną, jak wiośniane szmery,
I tak wysoką, jak grające sfery.

Taką pieśń dziwnej do smutku podniety
  Śpiewają czarny modrzew z czarnym cisem,
Tuląc skrzydłami wygnańce meczety
  I groby z dawnym Koranu napisem;
Kamienie z ziemi tak podniosły grzbiety,
  Jakby wstawały na sąd przed Eblisem,
Wszystkie na słońce obrócone wschodnie,
O wschodzie błyszczą z trawy, jak pochodnie.

W powietrzu smutny półksiężyc blaszany
  Do nieba zda się wznosić srebrne ręce,
Za grobowcami prosząc, co spod ściany
  Meczetu, jako pochodnie jarzęce
Palą się ogniem do Pana nad Pany,
  O jego życiu i ranach i męce
I o tem, jako z ludzi był najkrwawszy,
Pierwszy raz głucho w ziemi usłyszawszy.

Każda tych liter nieznajomych zgłoska
  Zda się w ten kamień coraz głębiej wrywać.
Jeśli to prawda, Rodzicielko Boska,
  Że umiesz serca zranione odkrywać:
Ty na ten księżyc, który się tak troska
  O groby swoje, musisz przylatywać
I w ogniu zorzy, jak róża Jericho,
Na tym meczecie smętnym kwitnąć cicho.

Z twarzą do nieba wzniesioną, śród lasu,
  Nad muzułmańskim cmentarzem ty stoisz
I słuchasz sosen smętnego hałasu,
  A złotą z twych rąk rosą kwiaty poisz,
Aż groby życia płaczące i czasu
  Ty spokojnością swoją uspokoisz,
Jak smutny obóz kamiennych namiotów,
Ten smutny cmentarz bez bram i bez płotów…

Przy jednym z takich cmentarzy syn Mołły,
  Pan Abdulewicz Hamet się wychował;
Potem go ojciec dał, by pańskie stoły
  Nakrywał, pańskie kolana całował.
Młodzieniec wyszedł z Radziwiłła szkoły
  Jak flet przedęty; dzikie serce schował
Głęboko w piersi przed szlacheckim gminem,
I pierś Radzwiłła nakrył karmazynem…

I myślał, że już jako kuropatwa,
  Gdy głowę w śniegu pochowa i oczy,
Myśli, że już ją pies ani też dziatwa,
  Idąc z podjazdem, nie dojrzy, przeskoczy;
Tymczasem w śniegu skryć się rzecz niełatwa,
  Ani też rybie w lodowej przezroczy
Znaleść schronienie przed rybaka ością,
Ni wśród pijaków ukryć się — z miłością.

Łatwiej wulkanom wybuchnąć na morzu
  I znów się tylko kryć pod falną skałą;
Łatwiej kwitnącym różom na bezdrożu
  Niebiosom liście i woń oddać całą,
Niźli na pańskim pijackim przydworzu
  Przed ludźmi miłość jasną i nieśmiałą
Ukryć! Tem bardziej tę strofę zaostrzę,
Mówiąc, że w księcia się zakochał siostrze…

Przypadkie takie są zbyt gęste: Tasso,
  Żukowski, ruski belfer i poeta,
Który balladę odział wielką krasą —
  (Podług mnie jeszcze nie wielka zaleta…)
W rosyjskich rymach pachnie skwierne miasso,
  A wiersze są — jak pasy zdarte z grzbieta
Knutem… prześliczny język… ale razem
Pachnie mi żywym mięsem — i Kaukazem!

Lecz język piękny, pełny dyjamentów
  W Puszkinie… w panu Sękowskim podłości…
Dziś, jak słyszałem, pisze pan Lermentów,
  Który pół życia na Kaukazie gości —
Takich do niego car doznaje wstrętów,
  Do niego i do laurowej parości,
Która nietknięta nożem i nożycą
Może rość i być kiedyś — szubienicą…

To o poetach ruskich. — Car jest wspólnik
  Poetów, jest Minosem, estetyką,
Szleglem; na niego patrzy pan Kukulnik
  Tragedię jaką zamyślając dziką,
Za sceną bowiem stoi karaulnik
  Z ogromną pałką, szablą lub motyką,
Z kibitką, z wielkim budników ogonem,
Jak Débats i Jules Janin z felietonem.

Benkendorf-Reviev, pismo zdrowych sądów,
  Największy robi ruch w czasowych gwarach,
I sądzę, że ta konnica z wielbłądów
  I z krzywych, bladych ludzi w okularach,
Którą zjadł piasek nadkaspijskich lądów
  I ziemia w spiekłych pochłonęła szparach,
Owa konnica do Chiwy dramatów
Posłana, była wojskiem z literatów.

Czysty Furieryzm i zastosowanie
  Falang do krajów nieznanych zdobycia!
Szkoda, że w piasku zginęli bałwanie
  Ci w okularach ludzie, co odkrycia
Mogli porobić ważne. — O! Słowianie!
  Długoż pod knutem wytrzymując bicia,
Drżąc jak otruty pies, co tylko skomli,
Będziecie słuchać grających na dromli

Poetów!… Piszczą, jak pod korkiem szklanka,
  Na jakąś dziwną nutę, niby świeżą;
Prawda i piękność stoi jak wygnanka,
  Harfa się stała skrzypka… urna — dzieżą…
Tam znów uczony miły Czech, pan Hanka,
  Pieczętuje się… tu mi nie uwierzą
Hermafrodyty, Słowiano-Polacy,
Że na pieczątce Hanki są — Kozacy!…

Pod Kozakami mu służy za motto
  Słóweczko małe, lecz bardzo dobitne:
„В перед”… Nadzieja jest nadzwyczaj złotą
  I mędrca w sfery unosi błękitne.
Chciałbym, ażeby — nim mu Parka Kloto
  Nić życia i badania starożytne
Przetnie — ażeby mu zrobili rajem
Ten świat Kozacy jego dwaj — z nahajem!

Niewiele żądam… aby w jego domu
  Postojem tylko stanęli dwaj Dońce!
Bóg widzi, złego nie życzę nikomu,
  I tych, co ludom zapalają słońce
Laurami… rad bym ochronić od gromu;
  Innych, co jako piekła są obrońce,
Rad bym uczynić na tym lauru drzewie
Liściami… Strofę tę pisałem w gniewie —

Czy zmazać? — nie! na Boga! niechaj stoi
  W dantejskich moich strof gryzącym tłumie!
Czech, co Kozaków myślą w Renie poi,
  Choć Niemiec, może głos ludzki zrozumie.
Ja wracam pod las, gdzie rycerze moi
  Jedzą — przy dębów rozwahanych szumie,
Siedząc na srebrnej księżycem lewadzie
Kwiatami wonnej. Już miesiąc się kładzie

Do snu, a oni jeszcze zgodnie gwarzą,
  Jaki to będzie wiek dla Polski złoty,
Gdy z niej Barszczanie całą hańbę zmażą,
  Wyrzucą Moskwę i króla za płoty…
Tatar, na księżyc obrócony twarzą,
  Przemawia hymnem czarownym tęsknoty
Do miesięcznego blasku, i uśmierza
Serce słowami wielbłądów pasterza…

O! ileż razy, ognisty proroku
  Boga, śród twoich wielbłądów klęczących,
Z księżycem srebrnym w rozgorzałym oku,
  Musiałeś dumać tak, gdy z fal gorących
Wychodził krwawy par na kształt obłoku
  I snuł po stepie… Królu konających!
Wiara twa odlatuje i zostawi
Hymn taki smutny, jak echo żurawi…

Wkrótce Słowianin z twoich wież postrąca
  Śpiewaki, Boga śpiewające imię;
Z wież twoich zrzuci białe półmiesiące,
  Na piersiach twoich odalisk zadrzymie.
Na falach twoich twoja flota drżąca
  Stoi, jak wojsko upiorów olbrzymie;
Chciałaby zakryć twoje piersi całe
Spróchniałym żaglem — królestwo spróchniałe.

Próżno — o próżno! rany tajemnicze
  Rozryły twoje nieszczęśliwe ciało;
Twoje mi śmiercią już blade oblicze
  Umarłych moich ojców przypomniało
I tę godzinę, gdy byli pod bicze
  Dani, jak Chrystus… i gdy w nich konało
Serce… i gorszą jeszcze, niż skonanie,
Tę — gdy przestali wierzyć w zmartwychwstanie.

Przez podobieństwo śmierci, przez tę ciszę,
  Co się nad tobą teraz rozpostarła,
Zabłądzonemu w twoich palm zacisze
  Serceś mi wzięła, moje łzy wydarła!
Meczetów twoich płacz wieczorny słyszę,
  I po tem śpiewie wiem, żeś nie umarła,
Ani się podłym uklęknieniem spodlisz,
Bo patrzysz w słońce i o śmierć się modlisz!

Niech ci zgon będzie słodki — a w pustyni
  Pod namiotami kiedyś Arab stary
Powieścią swoją wielki płacz uczyni,
  Twe księżycowe śpiewając sztandary,
Gdy z wiatrem nieśli je Salahedyni
  Przeciwko złotym krzyżom innej wiary.
Araby ogień obsiędą stepowy
I będą słuchać, smutne chyląc głowy;

Lub zapatrzeni w jasnych gwiazd orszaki,
  Które od wieków nie zmieniły chodu
I są dla ludów rodzonych, jak znaki,
  I takie same po zgonie narodu.
Tymczasem płomyk wstający z kulbaki
  Palcami gasi olbrzymi król lodu —
I gaśnie państwo białego księżyca,
Jak w poemacie Dziadów druga świéca.

Pieśń moja gaśnie także, z tej posępnej
  Barwy nie mogąc wyjść na blaski świtu;
Smutek ma w sobie tyle siły wstępnej,
  Że coraz wyżej w krainy błękitu
Prowadzi — a więc do pieśni następnej
  Odsyłam wszystkich ciekawych pobytu
Ambasadorów moich śród meczetów
I gór, co mają wszystkie kształt sonetów.

Więc tu, kochany czytelniku, chciej się
  Zatrzymać… nieco odpocząć wraz ze mną…
Jeśli wesoły jesteś — z ludzi śmiej się;
  Jeżeliś smutny, wiedz, że się daremno
Smucisz… Gotuj się być na Kikinejsie
  I Czatyrdachu; w noc zupełnie ciemną
Samego z moją Muzą cię zostawię,
Jeśli przyrzeczesz, że… (żałuję prawie,

Żem przyrzekł) jeśli przyrzeczesz na cienie
  Ojców, że… zresztą, jak chcesz… dosyć stara,
I panna!… zaraz mówi o hymenie,
  Za gorsem kontrakt ma ślubny; Ikara
Złowiłaby za skrzydła i sumnienie;
  Zaraz się pyta, jaki twój ród, wiara,
Majątek… i wnet łączy się akordem;
Mówią, że już raz była za milordem.

Tak mówi Dziennik Narodowy; — przeczę!
  Ostrzegam wszystkich was, że jest dziewicą!
Nawet zaręczam… Lecz oczyma piecze,
  A głowę nosi swą pod błyskawicą.
Dlatego chociaż mnie przed ołtarz wlecze,
  Wolę w ciemności żyć, niż z taką świécą
Usque ad mortem… kirielejson kirie!
Nie żonę mieć przy sobie — lecz Walkirię.




Pieśń VIII

Jak zajechali me ambasadory
  Do Krymu — nie wiem… ale pan Borejsza
Mówił, że spotkał na stepie upiory,
  Dropie, limany, a rzecz najdziwniejsza,
Z bodiaków wielkich i kolących bory,
  Od których puszcza białowiejska mniejsza;
W tej puszczy wielkie skrzydlate połosy
I ludzie, którzy mają płaskie nosy.

Później to… w Litwie… o swojej podróży
  Mówiąc, — jak Ariost jaki nie rymowy,
Mówił, jak okręt pośród wielkiej burzy
  Płynąc podpierał i dopłynął zdrowy…
Jak spotkał rybę, co łeb miała kurzy,
  A zresztą była kobietą prócz głowy,
A ogon wielki gdyby u Sylena —
Szlachta krzyknęła wnet, że to Syrena!

Na co Borejsza zgodził się, u stołu
  To było — wtenczas wszystko prawdą zda się;
Mówił, jak chciano go chmarą popiołu
  Zdusić na wieży, a on się na pasie
Spuszczał, tnąc w górze ten pas, a u dołu
  Sztukując; potem napomknął w nawiasie
I od niechcenia, że tej sztuki sztucznej
Przyczyną — był mąż jeden trzy-buńczuczny

I rogal; bowiem o jedną godzinę
  Spóźnił się ze swą popiołową wieżą…
Tak mówiąc, wino połykał i ślinę,
  Mrugał oczyma: „Niechaj mię uderzą
Pioruny, jeśli kłamię! — niechaj zginę!…”
  Zaklęcia, którym dziś nie wszyscy wierzą…
Lecz w owym czasie dobre i bezpieczne
Śród ludzi, którym już dziś światło wieczne

Przyświeca. — Mówi wszakże pan Trentowski,
  Że nie należy kłamać… ja tak sądzę;
I ten poemat drukuję bez troski
  O duszę moją, nigdy w nim nie błądzę…
Wszystko jest albo prawda — lub sen Boski,
  Przez odemknięte słoniowe wrzeciądze,
Jak mara z tęczy, z niebios wychodząca
O cichej porze, przy blasku miesiąca.

Zamykam oczy… i widzę… i piszę,
  Co widzę… W jednym zrujnowanym chanie,
Przy którym smutna palma się kołysze,
  I źródło szmerem swym radzi na spanie…
Wszystko na Wschodzie ma ogromną ciszę…
  Wszystko ze światła złotego ubranie,
Mury ze złota zdają się, choć gliną
Są oblepione — i grożą ruiną…

Na murach dziwne desenie lekkości
  Przydają wieżom i ruinom wdzięku;
Wszystkie się zdają ze słoniowej kości,
  Że od nimf były niesione na ręku
I postawione śród palm zieloności
  Cudownie, śród harf aniołowych dźwięku,
Jak ta w Lorecie Matki Boskiej skała,
Która na skrzydłach złotych przyleciała.

W chanie więc, który dawniej był moskitą,
  Dziś chanem (tak się zwie karczma na Wschodzie)
Pod jedną wielką framugą rozbitą,
  Gdzie wierzchem niebo w słonecznej pogodzie,
Jak turkusowy szlak, albo koryto
  Szklanne, zrobione wodociągów wodzie,
Spokojnie płynie nad głową podróżnych,
Ambasadory… w kształtach bardzo różnych

Ci leżą, inni siedzą — trzech ich było,
  I czas spędzali swój nie najzabawniej,
Serce w nich troską, utrapieniem biło,
  I chleb swój własny jedli najniestrawniej;
Polskę czuć było już wtenczas mogiłą,
  Nie przyjmowano już posłów jak dawniej,
Lecz jak żebraka albo jak natręta,
Witały małe w ruinach ptaszęta…

Wróbel wesołym witał świergotaniem,
  Może dlatego, że jadł kiedyś zboże
Polskie; jaskółka, że pod stalowaniem
  Polskim rodziła się przy jakim dworze;
Jeżeli żuraw — to z powinszowaniem
  Przyleciał, spytać na cudzym ugorze
Posłów w podartym chodaku i szacie,
I smutnym śpiewem wrzasnął: — jak się macie?

O! miecze w ręce… jeszcze raz! i na te
  Krainy dajcie runąć z krzykiem Huna!
Wróćcie nam, groby, husarze skrzydlate,
  Niech nam Czarnieckich całych odda truna!
Godzinę tylko, Boże! niech brodate
  Z mogił powstaną dzieciny Peruna
I hej! przez dawne Attyli bezdroże, —
Godzinę tylko życia, wielki Boże!

Za tę godzinę, ja oddam ci… Nie wiem,
  Co mógłbym oddać Bogu?… Anioł zgonu
Przyjdzie po wszystko i pod różokrzewiem
  Albo pod liściem drżącego jesionu
Położy żądzy spalone zarzewiem
  Ciało, bez żadnej myśli — i bez tonu…
Serce bez bicia, oczy bez światłości,
I zostawi tu nad nim… *duszę kości*.

Dwie są albowiem podług Niemców; jedna
  Duchowa, leci od ciała daleko;
Druga się błąka tu nad ciałem, biedna…
  Płacze, Styksową przedzielona rzeką
Od siostry… aż kto pacierzem wyjedna
  Lub ją anieli od ciała odwleką
Za włosy z cichej, różanej mogiły,
Tak kocha ten dom młodości i siły…

Ten wiersz z Homera kradnę, ten ostatni;
  Niegdyś płakałem nad nim… Zdaje mi się
O Sarpedonie mówi… śpiewak bratni
  Mickiewiczowi — ale miał w kirysie
Rycerzy, którzy byli bardzo stratni
  I szafowali siłą, życiem; gdy się
Zmienili trochę Litwini dzisiejsi,
Będąc troszeczkę lepsi — ale mniejsi!

Jednak w tej cudnej epopei żyją;
  W ich lasach trąba gada… Boskie trąby
Odzywają się wnet w sosnach i wyją,
  Patrzcie, jak ten żubr od pękniętej bomby
Cofa się; patrzcie, jakie wianki wiją
  Z wiejskiego kwiatu wiejskie dziewosłęby;
Słuchaj i patrzaj, bo jako zjawienie
Litwa ubrana w tęczowe promienie

Wychodzi z lasu. — Z taką chwałą
  Potrącał lutnią ten śpiewak Litwinów,
Że myślisz dotąd, że to echo grało,
  A to anielskich był głos serafinów.
Grzmotowi jego niebo odegrzmiało!
  Chociaż Gofredów nie miał i Baldwinów,
Ani mógł morza wiosłami zamącić,
Ani księżyca z wież krzyżowych strącić;

Jednak się przed tym poematem wali
  Jakaś ogromna ciemności stolica;
Coś pada… Myśmy słyszeli — słuchali:
  To czas się cofnął i odwrócił lica,
By spojrzeć jeszcze raz na piękność w dali,
  Która takiemi tęczami zachwyca,
Takim różanym zachodzi obłokiem…
Idźmy — znów czasu Bóg postąpił krokiem.

Ale ten napis łatwo startej krédy
  Niechaj zostanie! a ten co przeczyta,
Niech sobie wspomni, żem na piramidy
  Wchodził i deptał to, na czym czas zgrzyta;
Że nieraz końcem Pelidowej dzidy
  Zrobiona trumna jest — albo rozbita.
Wąż Laokoński, który gryzł bez przerwy,
Syty — wlazł znowu pod tarczę Minerwy.

Nie budźcie, niech śpi! — Mówiłem więc w rymie,
  Jak moje posły w starym siedzą chanie;
Borejsza w upał południowy drzymie,
  Hamet się w ptaszków zasłuchał śpiewanie;
Beniowski wielkie zamiary, olbrzymie
  Buduje w myśli: — dziś ma posłuchanie
U Chana Krymu, u Kierim Giraja;
Gotuje się więc z mową — i zaczaja.

Przypomniał wszystkie sobie z retoryki
  Figury; Chana chce podejść wymową —
Przypominając, wyszedł na brzeg dziki,
  Gdzie słońce było mu nad samą głową.
Z dala szum morza i żurawiów krzyki
  I Bakczysaraj z koroną palmową,
Z minaretowym lasem, stał pod górą,
Lekko gołębi migocących chmurą

Owiany. — Smutno! o, smutno samemu
  Na morskim brzegu, gdzie się fale kładą,
Śpiewając ciągły hymn Nieśmiertelnemu,
  Który pustynię roześwieca bladą
Gorącym słońcem! smutno tam jednemu
  Z europejskich pamiątek gromadą
Śród gorącego pustyni kobierca
Błądzić z strzaskanem sercem — lub bez serca…

Jednak jest jakaś duma, co podnosi
  Czoło północnych ludzi, gdy po świecie
Wicher nieszczęścia ich jak liście nosi —
  Zniszczyć nie może, Pan Zbigniew był przecie
Kochany; wiedział, że ktoś Boga prosi
  Za nim, że go wiatr pustyni nie zmiecie
Bez śladu, wziąwszy pod swych skrzydeł loty,
Jak zwiewa błędne w pustyni namioty.

Wiedział, że w Polszcze ktoś pamiętać będzie,
  Błądząc nad stawem, gdzie srebrna topola
Osłania groblę; że zawsze i wszędzie
  Dusze kochanków, jak harfy Eola
Albo pod niebem gdzieś, jak dwa łabędzie,
  Latają razem, choć je smutna dola
Rozłącza tu na ziemi i rozgania;
Wiedział to i te wszystkie porównania…

Pełny więc melancholii szedł po brzegu;
  Wtem ujrzał dziwną rzecz i zbladł na twarzy
Patrząc… I mój rym także stanął w biegu,
  A nim opiszę tę rzecz, słowa waży.
Niech mi żurawie zabrzmią hymn noclegu,
  Niech pełny księżyc krwawo się rozżarzy
I stanie jedną czerwoną pochodnią
Nad wiedźmy temi z piekła i tą zbrodnią!

Arabki dwie, w koszulach czarnych, spod zasłony
  Patrzące na świat dziko i jaszczurczo,
Siedzą na ziemi, jak dwie czarne wrony
  Albo jak żaby w ogniu, gdy się skurczą,
Śpiewają dziwnie i dziwnemi tony
  Albo zaklęcia jakieś ciemne burczą,
I palą dzikie bladym ogniem zielska.
Pomiędzy niemi główeczka anielska,

Główeczka tylko leży, ale żywa;
  Oczki błękitne w niej ciągle latają,
Czasem się z ziemi jak gołąbek zrywa,
  Złote jej włoski już powietrze krają
Jak dwa skrzydełka; ale rzecz straszliwa,
  Zlęknione złote piórka opadają,
Nie mogły podnieść z ziemi białej róży,
Która zasypia — i znów oczki mruży.

Anioł lub jakaś nieszczęsna istota
  Leżała w mocy czarownic zaklęta;
Rzucały ciągle na nią garście błota,
  Mogiła z piasku, jako bąbel wzdęta,
Wstawała… z ogni piramida złota
  Lub jak kręcony miecz, z płomieni kręta
Stała z ogromną powagą ogniową
Nad Arabkami dwiema i tą głową.

Pan Zbigniew dobył szabli — brzęk żelaza
  Spłoszył dwa widma czarne, i z wybrzeża
Odlatywały żółte jak zaraza,
  Jakby na skrzydłach czarnych nietoperza;
Na piasku żadna nie została zmaza,
  Tylko ten ogień, jak piekielna wieża,
Tylko ta główka leżąca na ziemi
Z oczkiem niebieskim i z koralowemi

Ustami… Oczka otworzyła, żywa,
  Na Beniowskiego głos; ten leciał z krzykiem,
Jak rycerz, który strasznych wież dobywa,
  Wołając… polskim wołając językiem:
„Stójcie! to zemsta jest jakaś straszliwa!
  To pewnie jaki Basza z sercem dzikiem,
Syryjczyk, lub Cylijczyk, lub Natolak!…”
Na to krzyknęła główka: „Ach! Pan Polak?”

Beniowski stanął i otworzył usta.
  Gdyby weń piorun uderzył, nie więcej
Zląkłby się; ale trwoga była pusta,
  Poznał to zaraz rycerz najgoręcej
Zagrzany; wnet mu stanęła Prokusta
  W myśli — Medea — Cyrce, jeszcze więcej
Kobiet z historii dawnej, starożytnej,
I na szabli się oparłszy błękitnej,

Rzekł: „Polak jestem… tak, i Podolanin,
  A ty kto, biedna?” — „Ja także z Podola,
Rzekła, targuje mnie teraz poganin,
  W haremie ciężka czeka mnie niewola!
Obaczył mnie już także Moskal, Panin,
  U tutejszego na poselstwie króla.
I ten mnie także kupić chce, targuje;
Ale ja skonam albo się otruję.

„Jestem szlachecką córką, dom nasz cały —
  Może słyszałeś o Gruszczyńskich dworze?
Hajdamaki nas w dzień napadli biały,
  Ojca nie było, my same w komorze
Kobiety, kiedy rznęli, my krzyczały,
  Matkę i babkę i maleńkich — Boże!
Nie mogę o tem ja oświecić Pana,
Ja patrząc, byłam sparaliżowana.

„Kozak mnie jeden, jak kawałek drzewa
  Wyprostowaną wziął, i dał popowi;
Pop kupił, teraz przedać się spodziewa,
  Jeśli mnie piasek ten wrący uzdrowi.
Co dzień mnie błotem, jak widzisz, odziewa;
  Co dzień mnie straszny dreszcz przechodzi mrowi
I we łzach oczy się nieszczęsne topią,
Gdy mię w ten piasek włożą i zakopią.

„A jednak biedna lękam się ozdrowieć,
  Udaję zawsze martwą i kamienną.
Oto jest cała moja, Panie, spowiedź.
  W tym błocie skwarnym leżąc, jestem senną;
Od słońca tego lękam się osowieć,
  Taką ma dla mnie straszną twarz płomienną,
A jeszcze gorzej… gdy noc… chociaż zdrowa,
Nie śpię — w mogile mnie pop na noc chowa.

„Stary turecki jakiś domek trupa
  Na górach stoi z okrągłą kopułką,
Tam jest nade mną nietoperzów kupa
  I gniazda z ciągle piszczącą jaskółką;
Na drzewie także coś ciągle kołupa,
  A okno jedno nad glinianą półką,
Gdzie mię położą, a drzwi zawsze strzegą,
Świeci księżycem, jak twarz umarłego.

„O Panie, ratuj mnie! choćby potrzeba
  Samej się bronić, w noc uciekać ciemną…”
Beniowski przerwał: „Niech ogniste nieba!
  Wstawaj Acanna z ziemi i chodź ze mną,
Znajdziesz schronienie i kawałek chleba,
  A ja przybyłem tutaj nie daremno,
Jeśli Bóg przez mię sierotę wspomaga…
Wstawaj!” A ona rzekła: „Jestem naga” —

To rzekła cicho i głoskiem dzieciny;
  A rzekłszy, cała się ogniem zażegła,
I krew, jak jeden za drugim rubiny,
  Po uszkach wstydem rozpalonych biegła;
Szyja się także stała u dziewczyny
  Różaną — ale ziemia reszty strzegła,
Ziemia ognista, a nie pokazała,
Czy była cała różana, czy biała.

Beniowski także spłonął, potem zbielał —
  Widać, że szukał w głowie prędkiej rady;
Oczyma smętny w różne strony strzelał,
  Czuł, że rycerzem był dziwnej ballady.
Czy grób rozkopać?… Jakby się ośmielał,
  Postąpił naprzód… wdaje się w układy
Z młodzieńczym wstydem, z rozwagą człowieka;
Wtem główka wrzasła: „Aj! niech Pan ucieka!”

Na ten wrzask rycerz obrócił się, patrzy —
  Z pospólstwa chmurą leci pop na czele;
Rycerz za pasem miał naboi na trzy
  Głowy, pomyślał sobie, że niewiele.
Obejrzał szablę, jak człowiek, co patrzy
  Pierwej na siebie, niż nieprzyjaciele;
I stanął, patrząc srogo na pohańce —
Była to chmura kobiet i rzezańce.

Turecki jeden święty, cały nagi
  I krzywy, oczów pokazywał białka,
A w ręku jego była wielkiej wagi
  Sękata z drzewa darfurskiego pałka;
Tłum cały sobie dodawał odwagi
  Wrzaskiem; lecz w tłumie tym nie było śmiałka:
Beniowski więc stał z rycerskim wyrazem
Na twarzy, gotów siec po grzbietach płazem.

Wtem niespodziana rzecz! Gdzie indziej błoto
  Rzucają, albo kamień lub kartofel;
Chmury — w krainie, gdzie między hołotą
  Zjawi się jaki szary Mefistofel;
Na Wschodzie biała płeć, która jest złotą,
  Babusz (tak się zwie czerwony pantofel)
Zdejmuje z pięknej nóżki i zwycięża
Pantoflem… gacha, lub wroga, lub męża.

Co by powiedział pan Trentowski, który
  W swych Aforyzmach ostrzega małżonka,
Że każda piękność nowa tej struktury,
  Jakiej Klorynda była Amazonka,
Chociażby piękną była jak Ahury,
  A miała tyle cnot, co Jagiellonka,
Dlatego właśnie, że jest taka chrobra,
Nie jest na żonę zdatna ani dobra.

Co by powiedział — widząc tę gromadę
  Z bocianią czarną na nosie kitajką,
Którą by każdą wziąć mógł za Palladę,
  Zwłaszcza że dzida jest u Niemców fajką!
Niech mówi, co chce — a ja dalej jadę
  Z tym poematem, powieścią lub bajką
I w miniaturze ten bój, jak Izabej,
Dam — lecz z szacunkiem zawsze dla płci słabej.

Więc, jak mówiłem, już chmura babuszów
  Czerwonych nagle zaćmiła powietrze;
Świstać zaczęły smutnie koło uszów
  Jak afrykański tuman, gdy się zetrze
Z tumanem. Na kształt pierwszych karteluszów
  Pantofle naprzód przyleciały leksze,
Potem ze starych nóg, ciężkie, schodzone,
Podbite ćwiekiem czarnym… i czerwone.

Jak bomby w ogniu rozgrzane, lub w burzy
  Z wulkanów głazy, lub aerolity
Gdyby z kochanek nóg — listkami róży
  Takiemi chciałbym być nawet zabity,
Jeden mi taki trzewik teraz służy
  Za lampę; płomień wspomnień w nim ukryty
Gore… w różanym ukryty atłasie,
A tak maleńki jest, jako oko w asie.

O! gdyby takie, z listków róż robione
  Sylfów trzewiczki padały mu w oczy…
Pewnie by krzyknął: niech w różach utonę,
  Niech mię zakryją, niech mnie blask zamroczy!
Ale ogromne babusze, czerwone,
  Jak ogień albo grad, co żyto tłoczy,
Albo pioruny z alpejskich obłoków,
Albo też chmura latających smoków,

Z dołu i z góry krzyżują się, lecą —
  Świata nie widać, słońce nawet ćmi się.
Próżno w nim gniewy się gorące niecą,
  I zęby o ząb zgrzytają tygrysie;
Zamyka oczy — one ciągle miecą
  Ten grad, za którym wszystko w oczach mgli się;
Zrazu się wahał — potem się ośmielił
I z pistoletu na wiatr w górę strzelił.

Wrzasnęło wojsko wiedźm, turecki święty
  Upadł i zaczął wić się… paralityk;
Lecz pop prowadzi znów na bój zaczęty
  Baby — szanowny pop — jakiś polityk,
Który chciał, aby pan poseł był wzięty,
  A stąd przed Chanem by uniknął krytyk
I kar na popy we wschodnim kościele,
Których oskarżą de raptu puellae.

„Jaki wstyd będzie, krzyczy, gdy Giaurowi,
  Co widział Chana małżonkę w kąpieli,
Zostaną oczy we łbie! Co Chan powie?
  Jak się z was będą małżonkowie śmieli!
Ranioną babę święty wnet uzdrowi;
  Ja dam na tytuń.” — Tu blask karabeli
Mignął mu w oczach; uderzony płazem
Padł okręcony, jak wężem, — żelazem.

Taka w niej była giętość, w owej szabli,
  Którą Beniowski przypasał do boku
Mścić się ojczyzny… więc na kształt korabli,
  Łamał się rycerz śród szarego tłoku;
Aż uczuł coś we włosach na kształt grabli
  I coś kociego razem uczuł w oku,
I coś ciężkiego obciążyło łokcie —
Były to ręce kobiet i paznokcie…

Reszta tej walki i rycerza wzięcie
  Nie opisane jest w mojej kronice;
Sądzę, że gdyby nie miał był na wstręcie
  Rąbać pałaszem takie czarownice,
Byłby zwyciężył. Więc na dyjamencie
  Ryć tę szlachetność lwią! Jeśli krytyce
Jaki bok słaby tu w tych rymach podam,
To odwołuję się wnet zaraz — do dam…

Niech sądzą, niech się litują, niech płaczą,
  Niech utyskują na los, piszą treny;
Niech ten kawałek paznokciem naznaczą
  I odczytują w dzień słoty, migreny.
A pewnie same sobie wytłumaczą,
  Dlaczego dał się wziąć przez te Syreny;
I rzekną: „Ach nieszczęsny — to go broni,
Że na tę biedną płeć nie podniósł dłoni!…”

Tak, to go broni — bo ja mam ważniejsze
  Rzeczy i muszę rzucić bez obrony;
A sam do Chana prowadzę Borejszę,
  Lutnię na wyższe nastroiwszy tony.
Gdzie o ojczyznę chodzi, rzeczy mniejsze
  Muszą ustąpić — więc choć zasmucony
Rycerza mego wzięciem… kropki kładę…
A sam Borejszy śpiewam ambasadę.

Chan krymski Kirym Giraj, jak cytryna
  Żółty… wąsy miał długie, jak sum, kare,
Ciało na szyi jak czerwona glina,
  A oczu kocich, jasnych, takich parę,
Jak u tygrysa — dobry starowina,
  Ale o buńczuk bardzo dbał i wiarę;
Ministra także miał przy swoim boku,
Oba siedzieli jak duchy — w obłoku.

Rzekłbyś, że Pluton z brodatym Charonem
  Siedzą i palą tytuń — w środku sali
Rozkwitła fajka wywróconym dzwonem,
  Jak kocioł, gdzie się dusz tysiące pali.
Dwa węże w kocioł wetknięte ogonem
  Do ust im lazły, a oni je ssali,
Smakując bardzo to, co bursztynową
Szyją wziął z kotła gad i oddał głową.

Oba siedzieli niby na przydworzu,
  Choć nad głowami wisiała framuga:
Widać im było i błękit na morzu,
  Gdzie lekkie skiby szły od wiatru pługa;
Widać meczety, kędy to dwurożu
  Dyjamentowe światło wiecznie mruga,
Jak wiersz Bohdana, gdzie w ciągłym przymusie
Pała różowy brylant — na turkusie.

Jak turkus bowiem było niebo wschodnie,
  A turkus nawet taki bardzo rzadki.
Tatary moje więc siedzą wygodnie,
  Nie ściany mając wkoło, ale kratki
Z drzewa, przez które czasem jak pochodnie
  Łysnęły… oczy panny lub mężatki,
Oczy gruzyjskie, pełne, skrzące, duże —
I usta, czasem nie usta, lecz róże.

Ciekawość taka żonom pozwolona
  Na Wschodzie, byle twarz zakryły samę,
Pokazać czasem wolno trochę łona
  Przez rozciętego wskroś gorsetu bramę —
Ale twarz zawsze ściśle zasłoniona,
  Jak miesiąc, gdy nań ziemia rzuci plamę.
Szczęściem, że nawet teraz już na Wschodzie
Ten obskurantyzm twarzy nie jest w modzie.

U nas trwa jeszcze… nie w kobiecym stroju,
  Lecz w poetycznych szkołach, ale szkoda
Na świegocące te wróble naboju.
  Niech katolicka sobie płynie woda!
Niechaj używa wiersz dawnego kroju!
  Niech epopeją nam piszą z Heroda,
Z biblii całej porobią obrazki
I o potopie też napiszą… kazki!

Co do mnie — wolę Rafaela loże
  I te sufity, gdzie nad ludzką głową
Wisi w tęczowych blaskach dzieło Boże,
  A taką sztuką odświeżone nową,
Tak nieśmiertelną, że umrzeć nie może,
  Lecz o Jehowie będąc — jest Jehową,
Iskierką Jego treści dotykalną,
Ludzkim filarem wspartą — i widzialną.

Ja kiedym w górę spojrzał, to przestrachem
  Zdjęty myślałem, że w braku sufitów
Niebiosa wiszą otwarte nad gmachem
  I te kolumny są bez żadnych szczytów.
I chciałem myśli tytańskiej zamachem
  Zbić to zwierciadło czynów i błękitów,
Gdzie powtórzone wisi Boskie dzieło
I trwa… a nasze co chwila — zginęło.

O tym to cudnie malowanym gipsie
  Mówił Jan święty, że będzie zwinięte —
Mówiąc o kartach ksiąg w Apokalipsie,
  Gdy trąby zagrzmią, fale staną wzdęte,
A Bóg światowi powie: w gruzy syp się!
  A grobom powie: stójcie odemknięte!
A tym sufitom: skrzydłami się nieście
W niebo, bo z myśli i z nieba jesteście!

O biedny Rzymie, jak ty w Słowianina
  Pieśni wyglądasz niemyślący, karny!
Na toż to przysłał Bóg Attyli syna,
  Aby gitary tam dźwięk taki marny
Rzucił na wiatry?… a tam jednak glina
  Z Grachów… i z duchów stoi obłok czarny
Na Koloseum; księżyc je upiększa,
Lecz jest jak tylko jedna z tarcz, nie większa

Od Brutusowej. Z taką to koroną
  Stoją ruiny, czarne i zębate.
O! prawda, że tam ptaszków pełne łono,
  Że im powoje stanęły za szatę;
Że tam krzyż duma — i gromnice płoną;
  Że tam, kędy lwom odmykano kratę,
Dzisiaj (widziałem sam biedny wygnaniec)
Wypada jakiś ksiądz, mnich, obłąkaniec —

Rzuca się, pieni, klnie i Carbonari
  Krzyczy… la gente d' inferno! i zgrzyta —
Sam jak hijena jest albo wilk szary,
  Na żar położy więźnia i wypyta;
Do domu na kształt dymu albo pary
  Wciśnie się, zyzem tygrysim powita,
Pieczenię zawsze nadybie gorącą,
Spowiada panią… uwodzi służącą.

I taki brudny czart czasem się chyli
  I z pyłu lice odsłoni pomnika;
Ten pył, co leciał przed wojskiem Attyli,
  Przed kopytami Hunów, Alaryka
I nakrył dawne miasto, nim przybyli;
  I jako ten grób, co się sam zamyka,
Zniknęło, cudzej uchodzące właści
I utonęło przed mieczem w przepaści.

Dzisiaj dobyta kolumna nie cała
  Pyta się biedna cicho: „A co w Rzymie?
Czy mi czas było, abym zmartwychwstała?
  Czy macie jakie na grobowcu imię,
Abym go strzegła ja i nad nim stała,
  Ja co widziałam mogiły olbrzymie
I wiem, co dola ludzi niepowrótna,
I jeszcze po nich jestem dzisiaj — smutna…”

Tak pyta, gdy ją podnoszą na drągi
  I stawią znowu czołem na gwiazd wianek.
O mój Bohdanie — ja ci tam posągi
  Pokażę smutne piękniejszych poganek;
Ja ci pokażę dawne wodociągi,
  Co idą, jako tłum Samarytanek,
Niosąc na głowie dzbany, korowody
Dzbanów! lecz wszystkie na głowach bez wody…

Choćbyś był jako Chrystus upragniony,
  Pić ci nie dadzą, zostawią u studni;
Ja ci pokażę od Tybrowej strony
  Rzym, co się myciem swej bielizny trudni,
A nie trudni się obmyciem korony,
  A syczy, kiedy się dzień rozpołudni,
I gdy nań blaskiem przeraźliwym pała,
Jak wąż, co głowę ma na kłębku ciała…

O miserere! jam go widział z góry
  Et de profundis — wiem, jak widać z grobu!
Zielony on jest, a w płaszczu z purpury,
  A w ręku uschły kwiat — z świętego żłobu;
Nad nim z ognistych smoków lecą chmury,
  A z Dantejskiego nosi płaszcz wyrobu,
Dominikańskim mieniący się jadem,
A każda w nim nić — czartem albo gadem.

O mój Bohdanie! pod ten, co się skłębia,
  Płaszcz, i sam przez się jest wiecznie ruchawy,
Ty lecisz z dziwną prostotą gołębia,
  Chciwy napoju — i blasku i strawy…
I myśli się twój koń trwogą nie zdębia!
  Żeś jest niewinne dziecko — znać z postawy;
Dlatego piecza i strach mię o ciebie,
Bo ten okropny duch żegnaniem — grzebie…

Ja byłem mędrszy z żurawi łańcucha,
  Kiedym się zerwał sam i poszedł przodem;
A byłem, gdzie dwie srebrnych fontann bucha,
  Przed gmachem wielkim i kolumn ogrodem;
Ja wtenczas silną różdżką mego ducha,
  Co w środku ma kwiat — choć okryta lodem,
Zakląłem źródła, tak że w tej potrzebie
Anioły złote mi dwa dały z siebie…

Z tęczy, co wiecznie swoją wstążką pęta
  Skrzydła fontannom i włos im ubielą,
Wyszły anioły przewodne, bliźnięta,
  Wyszły i wiodły w kościół Zbawiciela;
I tę kopułę, która już pęknięta
  Jak czaszka w grobie ludzka się rozdziela,
Wzięły na skrzydła złote, nad tułaczem,
Abym nie zwalił jej echem i płaczem.

Więc póki stałem pod ogromną banią,
  To ją trzymała para jasnolica;
Wysokość — z piekieł równałem otchłanią,
  Bo ta kopuła — to Alp rówiennica!
Chmury stukają w okna, idąc na nią,
  I do kościoła wchodzi błyskawica,
Pioruny wchodzą jak nawałnic wodze,
Spotkawszy kościół powietrzny — na drodze.

Potem bóg Perun, wróciwszy w Łotysze,
  Puszczom i sosnom blady opowiada:
„Na chmurach się tam las krzyżów kołysze,
  I kościół w chmurach stoi i nie spada —
Choć ja i wichry, — moi towarzysze,
  Ja i me dzieci, piorunów gromada,
Bierzem go w ręce, w skrzydła, z kolumn rwiemy
I tu na puszcze litewskie niesiemy.

Ale zwycięstwo kiedyś przy nas będzie,
  Tu na piorunach czerwonych przyleci;
Marzanny w nim się zagnieżdżą łabędzie
  I orły będą w czerepie mieć dzieci… ”
— Tak mówi Perun — ja wiem, że zdobędzie
  Błyskawicami to, co próchnem świeci;
Dlategom bronił gmach od zaginienia
I aniołami ubrałem sklepienia.

A teraz wybacz, Cezarów mogiło,
  I wy, Piotrowych fontann Świtezianki,
I ty, wisząca na powietrzu bryło,
  I wy, kolumny, jak Pelejad wianki,
Stojące w chmurach… i ty, świata siło,
  Krzyżu pokorny! i wy, dawne szranki,
Gdzie lew z Chrystusa walczył apostołem,
Wybaczcie, żem się na was oparł czołem…

Strudzony byłem i smętny — lecz znowu
  Wielkim popiołem posypawszy ciemię,
Znów do mojego powrócę narodu,
  Do pieśni, ludzi malować i ziemię;
Znów do krymskiego pójdę półostrowu,
  Rycerzy moich posadzić na strzemię
I nieść w pożarne Ukrainy łuny
Tych, którzy na mój głos powstali z truny.




Pieśń IX

Więc gdy Borejsza przed czerwonym Chanem
  Stanął: przeżegnał się naprzód dwa razy
I stanął prosty jak drąg przed Dywanem
  Z tłumaczem, który czekał na rozkazy.
Potem się ze swą godnością i mianem
  Zaprodukował i rzekł te wyrazy,
Które w lot muza nieśmiertelna chwyta:
„Daj temu psu list księcia — niech przeczyta!”

To mówiąc, papier wydobył z cholewy,
  I podał ów list dziwny przez tłumacza;
Minister, który stał jak anioł lewy,
  Wziął list i wejrzał weń okiem puhacza.
Litery były w nim rajskiemi drzewy;
  Pomalowany był, jak pasmo tkacza,
Gdy na czółenka różnych blasków bierze
I nicią złotą przerabia szkaplerze.

Diabełki miasto liter, dziwolągi,
  Floresy, różnym świecą atramentem;
Z tych arabesków były różne ciągi,
  A list fantazji był dziwnym odmętem.
Książę się Karol pisząc klął, że ongi
  Sam u Sułtana z młodu był skrybentem;
Na słowo szlachta zaręczyła dziarska,
Że po turecku pisze — lecz z tatarska.

Ale minister Chana na kulasy
  Spojrzawszy i te dziwne malowidła
Ujęte w różne klucze i nawiasy,
  Gdzie A chwytało wielkie B za skrzydła,
Skręcił na palec wąsy dwa jak pasy,
  I twarz mu dziwnie pomarszczona zbrzydła,
I ząb mu koci zaczął o ząb zgrzytać;
Na co pan poseł rzekł: — „Nie umie czytać!”

Ani przypuścił, by Pan na Nieświeżu
  Nie umiał pisać, czekał więc responsy.
Wtem przyniesiono wielki pilaw ryżu;
  Minister kręcił papier — a Chan wąsy.
W Krymie nie spieszą się tak, jak w Paryżu;
  Gardzą tam słowy prędkiemi i pląsy;
Wypadkom Bożym otworzona brama,
Rzecz każda robi się… aż zrobi sama.

Tymczasem ludzie jedzą ryż, sorbety
  Piją i palą czarny tytoń dżebel;
U pasa noszą złote amulety,
  Świat uważają ten za smutny szczebel
Do nieba. W myślach nie grzebią jak krety,
  Pod katolicki też nie biorą hebel
Mądrości; lubią wiersze pełne słońca
I poematy trwające bez końca.

Wniesiono więc ryż i przyszły śpiewaki;
  A pan Borejsza do Abdulewicza:
„To polityki wielkie te sobaki!
  Nie chcą od razu nam trzasnąć, jak z bicza;
Co odpowiedzieć myślą na list taki.
  Ja zaś z mojego pokażę oblicza,
Że nie dbam o nich; lecz proszę Acana,
Wyzwij ode mnie ich na próbę dzbana.

„Jeśli nie szelmy i nie knują zdrady,
  Niech w wino zajrzy ta wąsata morda!
Zwyciężonemu ja podam układy,
  Do mnie należeć będzie złota Orda;
Ochrzcę psów, będę chrzcił całe gromady,
  A potem wprawię do polskiego korda,
Potem i haracz na tych psów nałożę.
Wyzwij — bo gotów jestem wypić morze.

„A że, jak sądzę, ten pies niepozorny
  Nie ma u siebie takiego kielicha,
Jakim jest sławny kielich mój klasztorny,
  Który raz tylko był przez skórkę mnicha
Wypit aż do dna… łajdak był pokorny,
  Ale to była tylko skryta pycha,
Bo zadrwił ze mnie, a z jego obrotów
Widać, że wypić piwnicę był gotów —

„Jeśli więc taki kielich nie istnieje
  W państwie, które zjeść można jak piernika,
Niechaj w ten kocioł węgrzyna naleje
  (Wskazał na lulkę) — sądzę, że zamyka
Trzy garnce… nie upoi… lecz rozgrzeje…
  Cóż Waćpan czekasz? czy mnie masz za ćwika?
Wyzwij! — że niosę mu bój, już zobaczył,
A Waćpan jesteś na to, byś tłumaczył.”

Jak to wyzwanie w tatarskim języku
  Brzmiało, ja nie wiem; musiało nieść trwogę.
Chan chwilę siedział jak na wężowniku,
  Gryzł wąsy — nogę założył na nogę;
Potem na galiun spojrzał, jak do krzyku
  Otworzył usta i rzekł: — „Pić nie mogę.
Samby Saladyn, Omar ni Hilderim
Nie wypił takiej beczki — Ałłah Kerim!

„W Koranie także stoi, że człek spity
  Jest jak na ludzi waląca się wieża,
Albo wieprz skórą Adama przykryty,
  Lub miecz, co w oczy ojcowskie uderza.
Więc ten pies wartby zostać wnet ubity
  Na miazgę w głębi wielkiego moździerza,
Który w Stambule stoi — gdzie Salamon,
Nasz Sułtan, tłucze Muftych jak cynamon.

„Ale ja Giaurów, psów *min belud*, Lachy
  Oszczędzam jeszcze z wielkiej wspaniałości,
I wziąłem nawet ich pod moje pachy,
  By nie zginęli: — więc nawet z litości
Zagram z tym starym mopsem w święte szachy;
  Albo niechaj się tu jak pies umości
I z jednej lulki piersi poi własne,
A tak się spije, jak pies… nim ja zasnę.” —

Tu klasnął; czarny zaraz wszedł rzezaniec
  I galiun szarym nasypał haszyszem.
Litwin wyzwany rzekł: — „Tylko pohaniec
  Pies dymem poi — musi być hołyszem!
Niech no przyjedzie do mnie ten za…….
  Ja go z ministrem jego towarzyszem
Tak spoję kiedyś, krupników gorących
Dawszy, że nawet tych psów ochrzcę śpiących.

„A teraz będę palić, co on pali.
  Choćby piekielny tytuń był, nie spoi.”
To mówiąc, usiadł; cybuch mu podali —
  W środku już szysze zapalone stoi.
Tymczasem Hamet wzrok wodzi po sali,
  Coś mu się w oczach miga, coś się roi,
Jakieś wspomnienia, których się sam wstydzi:
To, o czem w Litwie roił — teraz widzi.

Przez złote kratki zajrzał do ogrodu,
  Stamtąd go miła, cicha woń zawiewa;
Kwietnego na twarz coś zachwycił chłodu,
  Usłyszał — coś mu jak w dzieciństwie śpiewa,
Coś szumi, jak pieśń własnego narodu.
  Ujrzał fontanny, jak trzy srebrne drzewa
Stojące cicho między zielonemi,
Zda mu się, że on kiedyś spał pod niemi.

Może złudzenie duszy, którą z dala
  Piękność ojczyzny czarodziejstwem wabi,
W czar zaprowadzi i wyjść nie pozwala,
  Jak gąsienicę całą ojedwabi
Tęczami. — Spojrzał: księżyc się zapala
  Na Czatyrdachu, i zrennicę słabi
Ogromnym kręgiem, w których nieco róży…
Jakby zjawisko nowe, taki duży.

Witaj mi, gwiazdo! właśnie w tej altanie,
  Którą buduję z duchów i rycerzy,
Twoje mi srebrne potrzebne błyskanie;
  Czasem twój promień jako miecz uderzy
I przez zieloność do nimf się dostanie
  Alabastrowych; nawet do tej wieży,
Gdzie śpi Danae, oczki mrużąc ładne,
Nawet tam deszczem strof lunę i wpadnę.

O! świeć, księżycu! bo mi czas z rycerzem
  Do Polski wrócić, do rycerskich szyków,
I moje orle pisklę odziać pierzem.
  Więc wam opowiem z dawnych pamiętników,
Jak mu cud przyszedł w pomoc nad wybrzeżem
  Euksynu, i z rąk wydobył Krymczyków.
O uwolnieniu jego z rąk Tatarek
Z ambony ludziom powiadał ksiądz Marek.

Tej samej nocy, gdy w Borejszy głowie
  Kręcił diabelski haszysz bardzo mocno,
Tej samej nocy jedni pastuszkowie
  W poleskiej puszczy swą wigilię nocną
Odprawowali; — noc była w połowie,
  Godzina, w której bardzo jest pomocną
Zdrowaś Maryja śpiewana żałośnie
Za duszę w czyścu — i ogień przy sośnie.

Mieli więc ogień i głośno śpiewali
  Pacierz — a blisko strumień mruczał srebrny,
Właśnie jak dusza, co się w czyścu żali,
  Że tych pastuszków pacierz jest potrzebny,
I wierzba srebrna kąpała na fali
  Złote listeczki. — O tem ksiądz wielebny
Mówiąc z ambony, płakał; wierzba biała
Także, choć mówić nie mogła — płakała.

Konwalie białe, cicha mgła i rosa,
  Trawy zapachem dyszały od kwiecia,
Gdy oto z wierzby trefionego włosa
  Wybiegły jedna, potem druga, trzecia
Gwiazdy błękitne, i nie szły w niebiosa
  Po niebie latać i trwać przez stulecia,
Ale nad wierzbą stanęły w lazurze,
Dwie obok siebie stojąc — trzecia w górze.

I tak w żurawi klucz uszykowane
  Jaśniały, aż las zajaśniał w promyki.
I przyszły panie dwie w błękit ubrane,
  I pod wierzbami ucichły strumyki,
Jak ja — gdy nagle brzmiąc na lutni stanę
  Słuchać, czy oklask przyjdzie albo krzyki,
A potem znowu zaczynam nierychły:
Tak właśnie owe strumienie ucichły.

A one smutne przez ów strumień złoty
  Podały sobie ręce, mówiąc: Ave!
A obie były tak pełne tęsknoty,
  Jak strumień i las; a miały postawę
Lekką, jak gdyby mogły iść w poloty,
  Lecz oswojone były i łaskawe;
Jedna twarz miała czarną, druga bladszą,
Pastuszkom zdało się, że we śnie patrzą.

I wszystko zdało się snem w cichym lesie
  Na mchach i białej konwalii, pod drzewem
Płonącem w światła cudownym okresie,
  Gdy się witały ze łzami i śpiewem.
Jedna pytała drugiej — co ją niesie?
  A każda rzekła: „Jestem krwi wylewem
I ogniem grodów owiana gorących
I drżę, królową będąc konających.” —

„Królestwo moje, rzekła matka czarna,
  Wyniszczone jest mieczem i płomieniem;
Ptaszęta małe, gdy lecą po ziarna,
  Znajdują pola siane kul nasieniem.
Ja jestem matka ludzi gospodarna,
  Zbieram, co sieję, i nad pokoleniem
Umarłych — moje wysłałam anioły,
Męczennikami napełniać stodoły.

„Przyjdzie godzina, że ich dzieci dzieci
  Nad plonem tego czasu wzniosą lament;
Lecz teraz wszystko jak liść z drzewa leci,
  Kościołów krew nie broni i sakrament;
Kagańcem swoim śmierć kościana świeci,
  A przed nią czarne dusze lecą w zamęt;
I nad tem wszystkiem stoję — ja królowa,
I patrzę ze skał moich z Poczajowa.

„Przychodzą matki w śmiertelnej koszuli
  I przed ołtarzem moim klęczą krwawe;
Ta krzyczy: wczoraj syn mój legł od kuli,
  O! wskrześ go, wskrześ go! — druga woła: ave!
Płód mój nożami z żywota wypruli,
  Poskarż się za mnie! — trzecia mi na ławę
Rzuciła parę niedoszłego płodu
Prosząc: nakarm je, bo umarły z głodu…

„We mgłach srebrzystych, gdy stepem przechodzę,
  Spotykam jakieś jęczące gromady;
Ludzie okropni bez rąk są, jak wodze
  Tym, co na rękach pełzają jak gady;
Inni umarli zostają na drodze
  I są zabójcom strasznym jako ślady;
Inni bez twarzy wzdychają z rozpaczą,
Bez ust się modlą i bez oczu płaczą.

„O siostro moja! morem ja owiana
  I czarna dymem smętnego jałowcu,
Do mego Dziecka krwawego i Pana
  Każę się często nieść, i na grobowcu
Siedząc, mam dziatek umarłych kolana
  Pełne — nie mówię, na jakim manowcu
Zbierałam kwiaty ludzkie nieszczęśliwe,
Lecz On je widzi u nóg — te nieżywe.

„I taką ma twarz, jaką w Nazarecie,
  Kiedy się żegnał ze mną mówiąc: Matko,
Idę już umrzeć!… a mnie zorze trzecie
  Pod oliwami zastały i chatką,
A jego już nie było… i na świecie
  Stał krzyż, nad uczniów płaczących gromadką,
I słońca ani księżyca nie było
I grób był krwawą, lecz pustą mogiłą…”

Tak się skarżyła siostrze, a zadana
  Turecką szablą na twarzy obraza,
Po której uśmiech pozostał i rana,
  Stała się teraz widną, jako skaza
Nowo boląca. Druga zadumana
  I w sercu niosąc mieczów trzy żelaza,
Oczu z mlecznego nie spuszczała pasa.
Wtem ciche, krągłe światło wyszło z lasa.

Pastuszki, patrząc niby w jasnowidzie,
  Rzekli do siebie, tuląc swe kożuchy:
„Czy widzisz? do nich z lasu słońce idzie…”
  Potem zamilkli — bo przytomne duchy
Głos odebrały. Więc jak na Egidzie
  Minerwy widać jakąś twarz i ruchy
Oczu i włosa, co w stalnym błękicie
Świadczą, że środek tej tarczy ma życie;

Tak w słońcu owem był środek i plama
  Światłu owemu czyniona z człowieka.
Był to ksiądz Marek — twarz jego ta sama,
  Jak zawsze, wielka otwarta powieka;
Ale szedł we śnie — i straszliwa szrama
  Od dyscypliny krwią gorącą ścieka,
Otwartej piersi tworząc straszny przerys
W krople pół zaschłe… długie, jak berberys.

Widać, że będąc na nocnej modlitwie
  Wpół obnażony, może na pół senny,
Po jakiej rzezi widzianej lub bitwie
  Zasnął — a jego duch tylko promienny
Wyszedł i w słońcu złotem szedł po Litwie
  Przez czarne, smutne lasy, do Gehenny
Wędrując może — lecz to, co go niosło,
Słońce, stanęło przy wierzbie i rosło.

A ksiądz znalazłszy pod nogami ziemię,
  Na kolana się rzucił na konwalii,
Tak, że pokazał już nie twarz, lecz ciemię,
  I krzyknął: — „Idę z rzezi i z batalii.
Zwątpiłem, pierwszy raz poczuwszy brzemię
  Mogił na sobie — O! wołajcie z Galii,
Z Rzymu i z Azji… i tych, co za morzem,
Bo nas mordują, rzną mieczem i nożem!

„Królowy niebios! wy nad strumieniami
  Cicho w lilije białe rozkwitnięte;
A miecz nad nami i pożar nad nami!
  Dzieło upada, choć mądrze poczęte.
Duma rozerwie wszystko, wszystko splami!
  Panięta nasze, jak pawie nadęte!
Ja do pacierzy nastroiłem wargę,
Lecz będąc u stóp waszych, niosę skargę.

„Potocki bruździ — nic więcej nie powiem;
  Ale Potocki bruździ, w czarty wierzy,
Regimentarzem chce być — nad pustkowiem!
  Będzie! bo pustka się na wszędy szerzy.
Niechże upadnie przed księżyca nowiem,
  Na którym wasza srebrna stopa leży!
Niechże się schyli duszą cichą, szczérą,
Przed Bogiem — nie przed szatanem i lirą!

„Ta lira… w trumien znaleziona rdzeniach!
  Już jej głos serce narodu osłabił,
A na niej szatan czarny gra w płomieniach
  I luda już pół z Baru mi wywabił!
Jak wąż, co błyszczy swą koroną w cieniach
  I blaskiem ściąga słowika, by zabił,
Tak ów kozacki pół-duch na złe radzi
I swoją smętną pieśnią gdzieś prowadzi

„Na zaginienie! Brońcie od pożarów
  I od powietrza nas, ach! i od głodu!
I brońcie jeszcze nas, Panny, od czarów
  I od tej dumy, co z Barskiego grodu
Już oberwała wichrem las sztandarów,
  A sama chce być zbawczynią narodu.
Nadłamcie dumie miecza, skruszcie rogów,
Zostawcie Boga nad nami — nie bogów!

„Dajcie mi jedną przynajmniej szablicę
  Świętą, a ja z niej wielką tęczę zrobię.
Tęczę i wiecznie trwałą błyskawicę,
  Świecącą teraz i później na grobie,
Gdy położymy w proch zmęczone lice,
  Nie zostawiwszy nic jak proch po sobie,
I duszę w Boże oddawszy ramiona,
A nasze długo słyszane imiona

„Oddawszy dzieciom. — Poseł mój szwankował
  W Krymie, i musi… ciężkie więzy dźwiga;
I tego brońcie, bom go umiłował !…”
  Na tym zakończył mój ksiądz pacierz wiga
Papisty; potem w księżyc pocałował,
  Co pod nogami Matek Boskich miga,
I był od swojej złoto-jasnej ściany
Wzięty, weselszy już, bo wysłuchany.

Nazajutrz słońce, strzałą brylantową
  Zajrzawszy w celę cichą Karmelity,
Obudziło go z bardzo ciężką głową,
  A był na kwaśne jabłko cały zbity
I pokapany nie berberysową
  Jagodą, ale własną krwią okryty,
I dyscypliny także znalezione
Przy nim — leżały mokre i czerwone.

I zdało mu się, że śpiąc chodził lasem,
  A nic nie wiedział, że chodził istotnie
W koronie złotej, z wielkim tęczy pasem.
  Wreszcie zapomniał. — Jakiś pan tnie-po-tnie
Do jego celi cichej wszedł z hałasem
  I z wódką — było na dworze wilgotnie;
Ksiądz się nie bronił, łyknął gorzałczyny
I ten sen w duchów uleciał krainy.

Lecz skutek? — skutek, jak się to pokaże,
  Był na tym nawet świecie dotykalny.
Wkrótce będziemy z moją pieśnią w Barze,
  Wtenczas ujrzycie sami, że fatalny
Był pacierz księdza. Runęły ołtarze,
  Kościół, i z niemi ten ksiądz runął mszalny;
Lecz ksiądz przez swoje to dokazał cudy,
Że regimentarz z czartem runął wprzódy…

Ut videbitis. — Jak pięknie owiewa
  Woń cudów młodość mego bohatyra!
Anieli patrzą przez palmowe drzewa,
  Jego więzienie w blaski się ubiéra,
Hymn Betleemski nad głowami śpiewa,
  Z duchów się złotych wiąże jakaś lira
Pod sklepieniami i blask bursztynowy,
W tym blasku róże, światełka i głowy.

Był to sen tylko — ale nie zepsuta,
  Wrąca młodości krew sny takie daje.
Pan Kaźmierz leżał w jednym Marabuta
  Grobowcu. — Wschodnie przebiegając kraje,
Kiedy mię noga wielbłądów niekuta
  Niosła w piekielne stepy albo raje,
Stanąłem na noc raz w grobie, i dobrze
Spałem na martwych pościeli i ziobrze.

Była to wielka w żywocie pociecha
  Zasnąć, a jeszcze większa, wstać o wschodzie
I otrząść włosy senne z prochu Szecha
  I zostawić go w mogilnej gospodzie,
Nie dawszy mu za nocleg nic — prócz echa
  Z tej pieśni, — w obcym dalekim narodzie
Śpiewanej. — Ludzie z księżycową twarzą
W mogiłach swoich wschodnich gospodarzą,

Przyjmują na noc smętne wędrowniki,
  Czasem przez wieczne nakażą zapisy
Karmić ptaszęta — stąd są ciągłe krzyki
  Wróblów, i ciągle pełne ziarna misy
I ciągle różom miłosne słowiki
  Na cmentarzowe latają cyprysy,
I ciągle szpaki po grobach gawędzą
O trupach, którzy karmią i nie spędzą…

Lubiłem zwiedzać takie gospodarstwa
  Umarłych, szpaków podsłuchać rozmowy,
I słyszeć różne ich o zmarłych łgarstwa,
  Bo pochlebiają; a posępne sowy,
Grobów latarnie, senatory carstwa,
  Z grobów posępne pokazują głowy
I zegarowe, wielkie, krągłe lice
I oczy, co się palą, jak dwie świéce.

W mogiłce Szecha — był to grób osobny
  Na górach, z białą kopułą glinianą —
Leżał mój rycerz, nadzwyczaj podobny
  Do męczennika, bowiem go związano;
A nad nim śpiewał nocy ptak żałobny
  Smutniejszy jeszcze, bo śpiewał za ścianą,
Zrobiwszy wieczną z słowikami ligę,
Oddawszy cyprys im — a czarną figę

Wziąwszy za pałac. Jej ogromne liście
  Ciągle po głowie grobowca łopocą;
Ptak umiłował ją sercem ogniście
  I nie opuszczał nigdy, nawet nocą.
W grobie podwójne także było wniście
  I dwie izdebki; w jednej się szamocą
Owe Tatarki strzegące dziewczyny,
W drugiej Beniowski — skrępowany, siny,

Sam jeden leży na glinie i wzdycha,
  Któż mu w nieszczęściu srogim dopomoże?
Nad nim okropna zemsta, zemsta mnicha!
  Pod nim umarły! Wspomniał o upiorze,
Potem (weselszą myślą myśl odpycha)
  I tej dziewczynie, co w drugiej komorze
Leży i rączki może białe poda,
Lecz ma rumatyzm w rączkach — jaka szkoda!

W kamień członeczki białe Bóg zastudził;
  Chociażby chciała wstać i przyjść — nie wstanie,
Chociażby wstała, toby się obudził
  Pop lub Tatarki wiedmy. Chryste Panie!
Także Cię rycerz mej powieści znudził,
  Żeś mu dał rozpacz, grobowe posłanie,
Więzy na rękach, łzę, co się nie leje,
I odebrałeś w grobowcu nadzieję?

A jeszcze gorzej: jakiś gorączkowy
  Sen przyszedł, zamknął gorące zrennice;
Czarne Arabki postawił u głowy,
  Ubrał je w brody jako czarownice,
Zamiast warkocza z włosów dał wężowy,
  Zamiast paznokci ubrał tygrysice
W ohydne i krwią kapiące pazury,
Zęby przemienił w kły, zawoje w chmury.

Stanęły nad nim, pierś mu obnażyły;
  Chce krzyczyć… głos mu w gardle stanął kołem;
Chciał westchnąć — w sercu pękły wszystkie żyły,
  Chciał zgrzytnąć — usta nawiane popiołem;
Wszystkie uczucia ludzkie ma — prócz siły…
  Leży, z widmami strasznemi nad czołem.
Gdyby już uczuł wreszcie ból serdeczny —
Lecz nie — strach tylko ma — i zda się wieczny…

Do omdlałości przychodzi — a owe
  Wiedmy do siebie szeptają — on słyszy…
„Odrąbmy jemu, rzekły, mieczem głowę
  I posłuchajmy, jak krew pluska w ciszy.”
A druga rzekła: „Mam krupy perłowe
  I dorzucimy nieco szarych myszy,
I masła nam da jaki kat przekupnik
I da nam sadła z psów — zrobimy krupnik…”

Beniowski słyszał, czarne gospodynie
  Jak naradzały się, i uczuł zimno
W kościach. Wtem jedna rzekła: „Mam naczynie,
  Ale jak zrobię tę rzecz… mury hrymną!
Czekaj; czoło mu językiem poślinię
  I zrobię nasz znak nad nim samym i mną…”
W Beniowskim serce aż przez sen zakrzepło,
Uczuł przy twarzy bowiem twarz i ciepło,

Nareszcie usta — ale o! dziwaczne
  Sny… usta były świeże, miłe, młode,
Jako dwie wisznie, co się zdają smaczne,
  Choć okiem tylko rubinową wodę
Pijesz. — O ustach więc tych śpiewać zacznę
  I wejdę z niemi poeta w ugodę,
Aby za wiersz mój lotny bezrozumnie
Tak obudziły mnie tu — albo w trumnie.

Panny Gruszczyńskiej były to usteczka!…
  Ona — w grobowcu leżąc z drugiej strony —
Biedna, w Tatarek rękach jak owieczka,
  Która na wełnie ma już krzyż czerwony;
A często jednak zachodziła sprzeczka
  Między leśnemi Idyll Korydony,
Na której owcy były śmierci krzyże —
Bo matka często je całując — zliże,

I sama nie wie, że swem pocałunkiem
  Od śmierci małe dziecko obroniła.
Tak właśnie dziwnym to było trefunkiem,
  A pewnie temu winna ta mogiła,
Że się przed Matki Boskiej wizerunkiem,
  Przed tęczą swojej myśli pomodliła
Panna Gruszczyńska, idąc na spoczynek;
Wtem ją obudził wiatr — z niezapominek,

Z róż, z tulipanów, z lilii i z bratków,
  I otworzyła na pół senne oczy
I ujrzała się w zawierusze z kwiatków,
  Które latały w błękitnej przezroczy.
Środek powietrza tego był z bławatków,
  W bławatkach był blask od czarnych warkoczy,
Które przechodząc z jaśni do ciemnoty,
Brały blask dziwny — rubinowo-złoty…

Twarz także była tej przecudnej bieli,
  Co od błękitu także coś pożycza;
Pod pachą byli skrzydlaci anieli,
  A co dziwniejsza, szata tajemnicza
Z aniołów tkana — a na karabeli
  Trzymała stopy ta postać dziewicza —
Stopki tak małe, że z tamtego świata
Idąc, zapewne nie chodzi — lecz lata.

Przed nią — na ziemi niemocą złożona
  Panna Gruszczyńska smętne oczki mruży,
Jak alabaster, w którym zapalona
  Lampa rzuciła coś blasku i róży;
Wtem święta rzekła do niej: Wstań! — a ona
  Uczuła, że jej ruch i życie służy,
I wnet rączkami, które już nie słabną,
Zebrała na pierś koszulę jedwabną,

Potem usiadła, a potem uklękła,
  A potem płakać zaczęła w tym grobie.
I wnet ta jasność przecudowna pękła
  I znikła sennej podobna osobie.
Ciemność dzieweczkę klęczącą przelękła,
  Nie prędko światło ujrzała przy sobie —
Był to kagańczyk, który tam szczęśliwie
Płonął w żelaznej czarce — knot w oliwie.

Wziąwszy więc lampę, wyszła; księżyc w górze
  Świecił, lecz zdało się małej dziewczynce,
Że księżyc ćmiły fijołki i róże,
  Rzucając nań blask i pył albo sińce;
W powietrzu czuła dziwną kwiatów burzę,
  Widziała różne tęczowe gościńce,
Po których odszedł pewnie — anioł biały…
Potem ujrzała dwie Arabki — spały!

Ohydna ich twarz — bowiem te upiorki
  Miały zasłonę na czole i brodzie,
A po nosach szły z koralów paciorki
  I dwie zasłony te trzymały w zgodzie.
Musiały pływać po wierzchu jak korki
  Te czarownice, pławione na wodzie;
Musiały latać jako nietopyrze,
Wziąwszy pod siodło łopaty lub krzyże.

Lecz teraz spały, chrapiąc głośno obie,
  A tak ohydnie chrapią i śmiertelnie,
Tak się pazurem jedna w udo skrobie,
  A druga przez sen tak szczeka piekielnie,
Że panna, światło trzymając przy sobie,
  Paluszkami je osłoniła szczelnie
I stała — srebrna dziewczyna w lazurze,
Już nie kaganiec niosąc, ale róże.

Nagle ją strach wziął, obróciła twarzy
  I do grobowca szła nazad powoli,
Jak smętna dusza, co się na to skarzy,
  Że wrócić musi do smętnej topoli
I grobowcowi ciała być na straży,
  Aż ją pokuta albo czas wyzwoli
I znów odeszle w światy przedstworzenia,
Gdzie wyrastają znów dusze z płomienia.

Szła więc pod swoje sklepione framugi
  I schyliwszy się weszła. Już mówiłem,
Że w tym grobowcu był katakumb drugi,
  Gdzie krwią okryty i potem i pyłem
Mój rycerz leżał na ziemi, jak długi.
  Szczęściem, że lampy mojej nie zgasiłem,
Prowadząc moje biedne dziewczę ciche
Do tego grobu po nocy, jak Psyche.

Od lampy płomyk tak się nad nią schyla,
  Tak się od knotu w powietrze odrywa,
Jak duch miłości na skrzydłach motyla,
  Piękniejszy wtenczas, kiedy dogorywa,
Kiedy ostatnia w nim zachwytu chwila
  Płomieniem buchnie — piękna i straszliwa
I nad kochanki czołem się rozwinie
Jak płomyk — potem uleci — i zginie…

Tak weszła, światło w zmierzch ulatujące
  Niosąc nad głową — potem go spostrzegła…
O! jakie wtenczas jej modły gorące!
  Jak krew po żyłkach szafirowych biegła!
Chciała go zbudzić… więc usta gorące
  Na czole jemu kładąc, sama legła
I jęła więzy rozwiązywać duszkiem,
Ustami mówiąc mu: cyt! — i paluszkiem…

On też obudził się — lecz patrzcie chłopca!
  Zaraz zrozumiał, że to nie z jasełek
Jaki aniołek, ani z mogił kopca
  Duch, chociaż stała z koroną światełek.
Twarz ta i postać nie była mu obca;
  Leżał więc cicho, a ona perełek
Ząbków bielutkich jak szczurek używa
I przegryzione na pół więzy zrywa.

Już wolny!… wstaje, otrząsa się z prochu,
  Ona z kagańcem złotym naprzód leci;
Oboje wyszli z grobowego lochu.
  Tatarki chrapią — księżyc srebrny świeci…
O! pomóż ty mi, Dante, i ty, Włochu
  Z Sorrentu… dwoje tych różanych dzieci
Przez te parowy wieść okropnie, sine,
Tam, na błękitną jak niebo dolinę…

Olbrzymie skały zastępują drogę,
  Tam nagle potok jęknie i zaszczeka;
Świat taki dziki naprzód wziął pod nogę
  Jehowa, — wprzód nim postawił człowieka,
Dawszy stworzonym skałom na załogę
  Węże, co lały się ze skał, jak rzeka,
I po dolinach, gdzie szła noga Boża,
Ze swych błękitnych ciał czyniły morza.

Wystawcie sobie w tym świecie połosów
  Duszki dwie, które czekały na ciało,
A jeszcze słońca się trzymały włosów,
  Aby nie upaść na świat, co był skałą,
Węży królestwem i bezładem ciosów,
  Gdzie od świstania wielkich gadzin grzmiało,
Wystawcie sobie, że nad tym odłogiem
Te duszki drżące dwie idą — za Bogiem…

A obaczycie moją smętną parę
  Po skałach wianą wietrznemi poloty.
Wszystko lub białe jak kość, albo szare;
  Z daleka wiszą czarne wielkie groty,
Gdzie pastuch Tatar śpiewa pieśni stare,
  I trzody beczą, i na księżyc złoty
Szczekają głucho psy, — potoków fale
Huczą — i płaczą w dolinach szakale,

Jak zarzynane dzieci przez Heroda,
  Szakale płaczą — a psom jak na sprzeczkę.
Beniowski zbiega z gór, jak srebrna woda,
  Na ręce już wziął zmęczoną dzieweczkę;
Czasem mu powój kwietny ręce poda,
  Czasem i ona pomoże troszeczkę,
Oczkami skalne przeszywszy obłędy
I mówiąc jemu cicho: „Idź Pan tędy.

„Tę skałę się Pan, mówi, obejść staraj —
  Tu mnie puść — sama ten potok przeskoczę —
Ostrożnie, mówi, tu mi nie rozparaj
  Koszulki o cierń (było to przezrocze
Jedwabne).” Nagle wrzasła: „Bakczysaraj!
  Puść mię!” — Zwinęła na czoło warkocze,
Koszulę także poprawiła z letka —
Jeszcze dziewczyna mała — już kokietka…

Do miasta wchodząc, myślała o stroju;
  Przyszły jej na myśl jakieś myśli grzeczne,
Miejskie — a miasto było w świateł roju,
  I różne wieńce nad nim jak słoneczne
Wisiały — różne z tatarskiego łoju
  Ramazanowe lampy i świąteczne,
Z różnych szkieł różnie na niebie świecące,
Jak wieńce z kwiatów na szafiru łące.

Bo minarety, co je w niebo niosły,
  Tak były lekkie, jakby owe kwiaty
Bez żadnych łodyg i pni same rosły
  Albo latały; a tak był bogaty
Niemi horyzont, że oczy nie zniosły
  I odwracały się na bledsze światy,
Na morze, co swój włos jak owca wełni
I srebrem błyska, lub na księżyc w pełni.

Czasem piękniejszy tem, że stał na stronie,
  Minaret, jakby jaki anioł smętny,
Stał w swej ognistej z różnych gwiazd koronie,
  Tem milszy oczom, że nie był natrętny.
Beniowski widząc, jak powietrze płonie,
  Jak miasto gwary różnemi i tętny
Spokojność nocy lazurowej miesza,
Jak motyl nocny, w blask i brzęk pospiesza,

Wpada w ulice gliną i rogożą
  Sklepione. Pełno świecących sklepików;
Osiołki gości po ulicach wożą,
  Radosnych pełno tłumów i okrzyków;
Strzeż się! bo zdepcą i w błocie położą,
  Gdzie pełno leży zgubionych trzewików…
Rzekłbyś, że pod tą żydowską hołotą
Drogim krwawnikiem brukowane błoto.

Rycerz z dzieweczką ani się ogląda,
  Leci a dziewczę swe zasłania młode;
Niekiedy spotka wielkiego wielbłąda,
  Wschodnich ubogich krajów woziwodę,
Okręt pustyni — jako struś wygląda,
  Skrzydła ma z worków, a gdy przed gospodę
Przyjdzie i stanie, to skórzane boki
Leją fontanny dwie i dwa rynsztoki…

Czasami wielkim robrontemskrzydlata
  (Bowiem kobiety wschodnie chcą być grube)
Leci ogromna czarna trumna, chata,
  Jak okręt, co ma parę albo śrubę
Schowaną wewnątrz i blisko przelata;
  Ujrzałeś tylko widmo, czarną szubę,
Oczy świecące przez dwa białe kołka,
Na dole głowę i ogon… osiołka…

Z jedwabnym ciebie minęła szelestem,
  Oczyma tylko łysnęła — lecz okiem
Już myślisz, że cię spytała: kto jestem?
  Już myślisz, że to Wenus pod obłokiem,
Że to jest ogień, który pod azbestem,
  Pod niespaloną szubą i szlafrokiem
Płonie i z drogi cię cnoty oddali,
A jeśli dotkniesz go — na popiół spali…

Jednak… częstokroć tak nie jest! Rendez-vous
  Gdzieś na cmentarzu dane — diable myli;
Cyprysowemu ją zostawiasz drzewu
  Cieszyć… i klniesz wiatr, co szubę odchyli.
Lecz wtenczas tyle jest wschodniego gniewu,
  Taki jest wybuch, że dla krotochwili
Wrócisz i ogień hamujesz powoli.
Dalibóg, Muza moja znów swawoli!…

Gawędzi — a wiem, żeście już ciekawi,
  Dlaczego miasto iluminowane
I co mój rycerz, lecąc gniewny, sprawi?
  Więc tu, ponieważ ta pieśń długa, stanę…
A gdy Apollo mi pobłogosławi,
  Znów nowe laury zasadzę różane,
Których mi powieść dostarczy szlachetna.
Dosyć — bo strofa to już blisko setna.




Pieśń X

Kto widział tylko swój dach i swój kurnik
  I swoje grzędy i swoją parafią,
Ten nie wie, co czuć może awanturnik,
  Kiedy go różne losu gromy trafią;
Kiedy poduszkę czasem ma jaszczurnik —
  Dziś wodę pije, a jutro ratafią.
Ta strofa bardzo szanowna i prosta,
Przetłumaczona dosłownie z Ariosta.

Dant także, drugi poeta epiczny,
  Mówi: O! szczęsny, szczęsny, co się rodzi
I nigdy w życiu za obręb graniczny
  Swoich zegarów miejskich nie wychodzi!
W tym wierszu słychać dźwięk melancholiczny
  Rodzinnej wieży, który starce wodzi
Wokoło domu… piastunki sposobem
I nie pozwala oddalić się — grobem.

Ale kto zawsze chodził tak, zda mi się
  Na starca dobry, lecz na czytelnika
Zły bardzo; w oczach mu książeczka ćmi się,
  Nie doczytawszy strof, często zamyka.
O różach jemu mówisz i cyprysie —
  Woli w drużbarta zagrać albo w ćwika.
Patrz, jaki los był biednego Torkwata,
Ledwo gdzie o nim wie dom, albo chata.

Dziś jeszcze jego głos harmonią szklaną
  Ślizga się, jako Syrena tęczowa,
Po złotym płacząc kanale Orfano
  W ciemnym szpitalu wyjęczane słowa.
Lecz moje… i tych dźwięków nie dostaną,
  I czas je w długim grobowcu pochowa…
Więc — a więc piszmy, niech rym będzie świeży!
Reszta od Boga i ludzi zależy.

Beniowski więc mój, przebiwszy się w tłumie,
  Dopadł pałacu, drzwi stały otworem;
Wschód się w pałacach zamykać nie umie,
  Lecz dwór jest karczmą — a karczma jest dworem.
Więc obłąkany trochę na rozumie
  Nocną przeprawą i sennym upiorem
Zmęczony, pełny rozpaczy i troski —
Wpadł do pałacu Chana pan Beniowski.

Za rękę trzymał dziewczynę oblaną
  Wstydu rumieńcem, lecz nadzwyczaj ładną;
Spojrzał — Chan siedział na sofie pod ścianą,
  Przy nim ministry, co lud drą i kradną,
A czasem z brody gęstej coś dostaną
  I wcale tego na paznokć nie kładną,
Ale puszczają wolno i z uśmiechem,
Bowiem zabijać rzecz żywą — jest grzechem.

Ministry stali w kaftanach z czerwieni,
  Na wszystkich twarzach była dziwna radość;
Świateł tysiące, woń drogich korzeni,
  I wszystkim ludzkim zmysłom było zadość.
Almeje także, te córki płomieni,
  W szat przezroczystych osłonięte bladość,
Tańczą przy fontann lazurowych chłodzie
Blisko — a drugie daleko w ogrodzie.

Zda się, że ciągle się roją i rodzą
  Z krzewów, z jaśminów, z róż, i znowu nowe
Przez rozwidnione aleje przechodzą,
  Lecąc przez słońca różnokolorowe.
W tych słońcach giną smętne, z tych się płodzą
  I szybkim tańcem zawracają głowę;
Królowa tańcu, młodziutka dziewczyna,
Płeć miała żółto-ciemną, jak cytryna,

Oczy jak węgiel czarne, Indyjanka!
  Oczy jak dwoje czarnej kawy ziarek,
Na głowie na kształt kręconego wianka
  Koronę, z chińskich jajek i latarek;
Zmęczona, tańcu szybkiego sułtanka,
  Siadła na czarnym Chanie, jak kanarek,
A Chan maleńkie złote brał chiryje,
Na twarz przylepiał spotniałą i szyję.

Muzyka także grała; muzykanty
  Na różnokwietnej siedzieli rogoży
U drzwi, i grali okropne drabanty,
  Zachowując się z taktem jak najgorzej —
Piekielne jakieś muzykalne Danty,
  Na których ucho się dziś moje sroży;
Pomiędzy niemi siedział muzyk dworu,
Który w urzędzie był — turbator choru.

Więc śpiewał — przy nim siedział cymbalista,
  Przy cymbaliście siedział bardzo blisko
Skrzypak, a raczej Orfeusz lutnista
  Z wielką glinianą ostrunioną miską,
Na której szczypał struny na kształt Lista,
  Wysoko biorąc ton, a potem nisko;
Trzeci — co bardzo mały efekt czyni
Na smyczku smyczkiem grał, jak Paganini…

Wszyscy z ogromną artystów powagą,
  Jak gdyby czuli, że świat dzisiaj cały
Muzykami jest, jak Mojżesza plagą,
  Skarany. — Włochy od rulad zgłupiały,
Europa także z polityczną wagą
  Rusza się na głos lutni, na kształt skały —
Po bizantyńsku swoje ciało kruszy
I serca więdną w niej — a kwitną uszy.

Ten wziąwszy opium zapału — dopóki
  Włoch kastrat — krzyczy: o patria! w ruladach —
Czuje się w sercu bohatyrem sztuki,
  Rad by w podziemnych zaraz być naradach
I wnet jak wulkan rzucić w górę bruki,
  I z mieczem jasnym w ręce iść po gadach,
Strawiony takim serdecznym pożarem,
Jutro znów głupcem jest… nie karbonarem.

Zwłaszcza jeżeli na świecie pochmurno,
  Klnie świat… i nerwy! O! o! z krakowiaka
Zróbcie mi jakie posępne notturno,
  Z notturna zróbcie coś alla polacca,
Bo mi na świecie tem nadzwyczaj *durno*!
  Przyszła mi także z poczty cała paka
Lirycznych wierszy — O! Orędowniczko
Polski! Najświętsza Panno! o! kantyczko!

Zmiłuj się, proszę, proszę — nie nade mną,
  Ale nad Polską miej ty zmiłowanie!
Więcej nie mówię, bo mi od łez ciemno,
  I pod oknami także mam płakanie
Drzew, które słońca wołają daremno
  I mają z liścia złotego ubranie…
Jesień z liryzmem smutnym przyszli w parze
Na moją duszę, jako dwaj grabarze.

Chciałbym coś pisać z tym niby zachwytem,
  Co niby z Boga jest — lecz nie pozwala
Ta pieśń, która jest koroną i szczytem
  Awantur krymskich. Potem przyjdzie fala
Nowym czerwonym ozłocona świtem,
  Szumiąca krzykiem, czarna krwią Moskala.
Lecz teraz wiersze są śmiechem przesute,
Albowiem śpiewam tatarską redutę.

Mimo całego blasku na tym dworze,
  Gdzie wzlatywały tancerki motyle,
Czuć było jakąś dzikość straszną; może
  Mleko i świeże kotlety kobyle…
Mleko to stało w ogromnej amforze,
  Gdzie ametysty, szmaragdy, beryle
Migały w różne ogniste kolory,
Ale kwas było gorzki czuć z amfory.

Dym także z lulek w kształty się olbrzymie
  Mięszał; Beniowski więc wpadłszy do sali,
Jak olimpijski bóg, w błękitnym dymie
  Krył się. Wtem ujrzał w rogu kawał stali…
O bogi! poznał, pan Borejsza drzymie!
  Jak dąb litewski, kiedy się powali,
Leżał i w tłumie małych charcic krył się,
Które lizały mu twarz — poseł spił się.

Charciczki małe Chana stoją wkoło,
  Każda ma pyszczek długi jak gadzinka;
Ta liże uszy posła, druga czoło —
  W mrowisku się zda, uwędzon jak szynka
W dymie. W ręku ma jeszcze szablę gołą,
  Spostrzegł się widać, że to była drwinka —
Ów haszysz; nie chciał więc odwlekać,
Wydobył krzywą szablę i chciał siekać.

Ale sen — śmierci brat… kochanek maku,
  Ujął go w swoje ramiona. Charcice
Uczuły także coś na twarzy smaku,
  Więc mu lizały, jak mówiłem, lice.
Beniowski, widząc go w takim orszaku,
  Wziął go i wstrząsnął, jak siana kopicę,
Potem o ziemię nim jak beczką trzasnął,
Lecz pan Borejsza chrapnął — i znów zasnął…

Wtenczas Beniowski do Chana — po włosku:
  „Także to posłów przyjmujesz, Giraju?”
Krzyknął: „Nad nami śmierć jest jak na włosku!
  Przylatujemy tu z krwawego kraju!
A ty…” Chan siedział z cybuchem, jak z wosku,
  I pół spity był w zachwycenia raju;
Więc bełknął tylko, zawróciwszy białka
W oczach: „Il Ałłach! stłuc w mozdzierzu śmiałka!”

Rzekł; i wnet cały tatarski paszalik
  Wydobył noży, szable, jatagany,
A Chan odwrócił oczy, gdzie Moskalik
  Mały, od Kassi ruskiej darowany,
Kozaczka trzepał i na kształt się kalek
  W powietrzu rzucał, cały połamany,
Zda się, że osa lub torban ruchawy,
Mający czapkę, buty i rękawy…

W Chana się oczach spitych zdaje czasem,
  Że torban skacze sam — w różne prysiudy,
Że czworo goleń ludzkich ma za pasem,
  A wszystkie w torban chowa, jak do budy;
Raz piątką się zda, i znów zda się asem;
  Kiwa więc tylko głową na te cudy
I potakuje; czasem jak z butelki
Huknie mu z gardła czkawką: Bóg jest wielki!

Tak, Ałłach kerim! Musi być nie mniejszy
  Od tatarskiego — możny Bóg Moskali!
Beniowski szablę chwycił, z rąk Borejszy
  Wydarł ją, potem zaczął taniec w sali
Od kozackiego tancerza skoczniejszy;
  Rąbie na oślep i po karkach wali —
Podłoga już krwią gorącą spluskana,
Wszyscy go czują i słyszą — prócz Chana.

Ten, ciągle małym Kozaczkiem zajęty,
  Oczy zamruża i takt ręką bije;
Kozaczek czasem mu pokaże pięty,
  A czasem nogi zarzuci na szyje;
Chan myśli, że to ruski derwisz święty,
  Który tym tańcem swoje grzechy zmyje,
Tańcem, co z serca idąc, zda się szczerym;
Po raz więc setny huknął: Ałłach kerim!

Jest to tatarskie brawo. Pan Beniowski
  Myślał, że jemu należy wykrzyknik.
Z Tatarów robił już makaron włoski,
  Tak że rozchodził się już bal lub piknik
Przez drzwi i okna; miecz się zdawał boski,
  A gdzie uderzył skrami, cały szyk nikł.
Ten wiersz ostatni zły, lecz go podeprze
To, że w następnej strofie będą lepsze.

Śród gorącego po komnatach boju
  Beniowski mieczem robi peryferium,
Tego po plecach, tego po zawoju
  Siecze, a naprzód wpadł na ministerium,
I tego, co miał departament łoju,
  Ministra oświecenia, Achmet Derium,
Po garbie mieczem zsiekł, tak że minister
Utracił cały swój garb, jak tornister.

Lecz guz strącony zmienił tylko pana,
  I wziął go zaraz na czoło koniuszy,
Wielki statystyk także Giraj Chana,
  Który obliczał ścięte Giaurom uszy,
Potem na sznurki nizał — dla Sułtana,
  Który je marynuje albo suszy,
Właśnie jak w Litwie grzyby borowiki —
A czasem żonom daje na kolczyki.

Po takiej sprawie ministerium całe
  Cofaniem się podało do dymisji,
Wymowie szabli przypisać tę chwałę,
  Że z rządu ludzie ustąpili łysi;
A łatwiej zmusić do odwrotu skałę,
  Kaskadzie kazać — niech stanie i wisi!
Powstanie całe kraju przysposobić,
Nawet wybuchnąć łatwiej — niż to zrobić.

Ministerium więc całe już w odwrocie
  I muzykanci wszyscy, pole czyste!
Mój rycerz chwilę stanął cały w pocie,
  Wtem ujrzał szabel girlandę — O Chryste!
Już na jednego człeka idą krocie,
  Ponad głowami niosą szable szkliste
W rząd ułożone, razem w tył zagięte,
Jak fale upaść gotowe i wzdęte.

Rząd jeden żółtych twarzy, płaskich nosów,
  Rząd jeden szabel; idą krągłe koła,
Jakby rząd jeden wielkich srebrnych włosów,
  Które lwom żółtym wyrastają z czoła.
W tej błyskawicy podniesionych ciosów
  Beniowski śmierci zobaczył anioła,
Który się zdawał strasznym i wspaniałym, —
I stał w tych mieczach, jak w zwierciadle białym.

Już idą! rycerz w poprzek się nad głową
  Mieczem zasłonił i czekał z powagą;
Już idą — prędzej, niż wymówisz słowo,
  Śmierć spadnie; jednak i tu jest odwagą
Mieć podniesione czoło, twarz surową,
  Błyszczące oczy i pierś wzdętą, nagą.
Beniowski takim był pod tą framugą,
Gdy ktoś mu nakrył głowę — szablą drugą.

Spojrzał, lecz nie mógł widzieć dobrze twarzy,
  Bo ten, kto zakrył go, stał odwrócony;
Na turbanie się drogim kita waży,
  Którą wziął brylant wielki wschodni w szpony;
Kaftan miał drogi — i rzekł coś do straży,
  A nad Beniowskim trzymał miecz obrony,
Tak, że dwie szable razem miały włosy
I klingi dwie samotne, jak dwa kłosy.

Wahała się straż — wtem ów rycerz nowy
  Do Beniowskiego rzekł: „Potrzeba zdać się!”
Po polsku to rzekł, lecz odwracał głowy,
  Jak gdyby jego oczów musiał bać się;
A potem dodał cicho: „będziesz zdrowy
  I wolny — teraz to nie może stać się;
Wyrok na ciebie jest srogi wydany
I nie odwoła go wnet Giraj pijany;

„Ale się poddaj!” — Tu ręką łagodnie
  Z rąk mu wyjmował szablę, ale zawsze
Twarz swą zakrywał, a mógł to wygodnie
  Zrobić, bo pan Beniowski widział krwawsze
Grożące sobie oczy, wielkie, wschodnie —
  I damasceńskie i nienajłaskawsze
Szable stojących wokoło Janczarów,
I do ostatka chciał się bić przez narów.

Ciągle więc groził; gdy mu tamten drugi
  Szalem tureckim nagle nakrył czoło;
Chciał się szamotać rycerz, ale sługi
  Pomogły temu panu z szablą gołą…
Wydarto mu miecz; potem legł jak długi,
  I słyszał cichy gwar tatarski wkoło,
Potem go niosły z lekka owe straże
Długo przez długie, kręte korytarze.

Są chwile w życiu, w których człowiek zda się
  Samemu sobie bardzo poetycznym:
Na skały igle, na ruin terasie,
  W usposobieniu umysłu wehmicznym;
Gdy wołasz szczęścia, stojąc na Parnasie,
  A echo głosem ci melancholicznym
Ze wszystkich skalnych kątów odpowiada
Trzykrotnym głosem: biada! biada! biada!

Gdy skończysz wszystkie szkoły i nauki
  I za rękę cię uściśnie sam rektor;
Gdy jesteś wybran posłem, gdy cię wnuki
  Obsiada, gdy kraj obronisz jak Hektor;
Gdy depcesz dawne Herkulanum bruki;
  Gdy twój poemat czyta dobry lektor;
Gdy sam rozmyślasz o zbawieniu Lachów;
Gdy wygrasz partią bilardu lub szachów;

Gdy cię zapyta kto — jaka grafini,
  Czyś był w Paryżu; gdy patrząc w obłoki,
Kochanka tobie wyznanie uczyni,
  Że kocha… albo rzuci się w potoki
Jaka dziewczyna, która ciebie wini
  O zapomnienie, potem ją w głęboki
Dół kładą, sadzą na grobie kamelie
I pokrywają piaskiem, jak Ofelię.

Gdy w tańcu jesteś pierwszym koryfantem
  I kręcisz kołem młode pokolenie;
Albo gdy ciebie nazwą obskurantem,
  To jest, że możesz zgasić oświecenie;
Albo gdy jesteś dział asekurantem
  I w Napoliońskie wierząc przeznaczenie,
Słuchasz z powagą kul lecących świstu;
Gdy *Comte* przeczytasz na kopercie listu…

Z tych i podobnych wrażeń pono żadne
  Nie urodziło się w duszy rycerza;
Utracił swoją piękną Aryjadnę —
  Wzięty, więzieniem jego była wieża,
Co zewnątrz miała desenie tak ładne,
  Jak rozkwiecona palma śród wybrzeża,
Wieża ceglana, o wysokim piętrze,
Lecz wewnątrz… bardzo miała smutne wnętrze.

Okna okrągłe bez szyb, gdzie czerwone
  Lub srebrne światła upadały snopy;
Z jaskółczych gniazdek uwitą koronę,
  A w suchym piasku ponadmorskim stopy.
Huczał w niej sufit, gdy morze szalone
  Rzucało wrące na piasek ukropy.
W takiej to wieży smutnej przebył trzy dni,
Czwartego… tu się poemat rozwidni, —

Czwartego ranka skrzypnęły zawiasy,
  A jeszcze ranna panowała szarza,
Dopiero morza srebrzyły się pasy
  W srebro przed wschodem, gdy ktoś z korytarza
Wszedł — cały strojny w dywdyk i w atłasy,
  Ktoś niepodobny wcale do grabarza
Ani do kata — miał z baraniej skóry
Kołpak, przyłbicę takąż, w niej dwie dziury.

Z kołpakiem razem ta maska futrzana
  Kryła mu lice i twarz, oprócz oczu.
Beniowski poznał w nim wschodniego pana,
  Choć ze snu oczy odemknął w przymroczu;
Poznał, że ten sam, który go u Chana
  Bronił i był mu z szablą na przyboczu,
A potem zdradził, niby wróg ukryty,
A mówił jako Polak rodowity.

Porwawszy się więc z ziemi, głosu grzmotem
  Zawołał: „Zdrajco, czego chcesz? i po co
Przychodzisz do mnie? czy z moskiewskim złotem?
  Czy chcesz mnie kupić? czyli wziąć przemocą?
Nie dam się ja krwią zalać ani błotem!
  Nim szable twoich katów zamigocą,
Samego ciebie do walki przymuszę;
Chociaż bezbronny… zwalę i uduszę!…”

To mówiąc, stanął w szermierza postawie;
  A drugi… nie rzekł nic, ani się ruszył,
I nie wydawał się wcale w obawie,
  Choć go Beniowski mową już ogłuszył.
Więc rycerz znowu: „Strojnyś jest, jak pawie!
  Aleś tu próżno w ogon się napuszył.
Jak mi Bóg miły, jak słońce na niebie,
Walcz — bo sam pierwszy porwę się na ciebie!”

Na to tatarski rycerz rzekł: „Przychodzę
  Uwolnić ciebie; poznasz za godzinę,
Ze jestem tobie bratem i nie szkodzę,
  Owszem za ciebie i za kraj wasz zginę.
A teraz zdaj się ty na moją wodzę!
  Oto masz ubiór — lubisz barwy sine,
Oto masz kaftan, pistoletów dwoje,
I strzelbę oraz pałasz — wszystko twoje.

„Zwrot to jest tylko, a nie podarunek —
  Więc weź i za mną chodź, bo jesteś wolny”. —
Beniowski kaftan wdział i wziął rynsztunek,
  Z gniewnego stał się jak owca powolny,
Gniew mu wywietrzał wnet, jak lekki trunek,
  Dziw tylko został. Więc jak młokos szkolny,
Ciesząc się w kaftan błękitny ubierał,
Potem próbował broni — i obzierał.

Broń była cudna: rubinów płomienie
  Po pistoletach szły jak iskier sznurek;
Rura u strzelby z drutów, a w desenie
  Kuta, i bardzo fantastyczny kurek;
Nie był to Lepaż, lecz taką na ścienie
  Wolałbym wieszać dziś, — niż sto dwururek
Paryskich… Szabla także była krzywa,
A tak się zdała żądać krwi, jak żywa.

Pod wieżą stały dwa piękne rumaki;
  Do Beniowskiego znowu rzekł przewodnik:
— „Wybierz! obadwa latają jak ptaki,
  Obadwa z Neżdów, i mają swój rodnik
W złotym woreczku na przodzie kulbaki;
  Jeden drugiemu są jak współzawodnik
Równi: więc wybór zostawuję Waści —
Weź, który lepiej się podoba z maści”.

Czarnego wybrał Beniowski i skoczył
  Na siodło drogim sadzone kamieniem;
Potem na piasku koło nim zatoczył —
  Koń szedł jak fala lekko pod siedzeniem
I piasku wcale morskiego nie tłoczył,
  Dumny szlachetnym swoim urodzeniem
I tą metryką, co go z Neżdów wiodła,
W złotym woreczku wisząca u siodła.

Tatarzyn — zawsze pod szarą przyłbicą,
  Szary był bowiem na masce baranek —-
Pospieszył przodem; za nim błyskawicą
  Jechał pan Kaźmierz wesół, a już ranek
Palił się w ogniach nad krymską stolicą,
  Którą mijali. Cmentarz i palm wianek
Minęli także — oba stepem lecą
Tam, gdzie nad Polską smutne gwiazdy świecą.

A jedna większa, smutniejsza nad inne,
  To się błękitem, to się krwią zalewa,
Jakby złociła jakie czoło, winne
  Przed Panem Bogiem — bo ciągle omdlewa
I ciągle oczy zamyślone, gminne
  W daleki Sybir prowadzi, jak mewa
Białemi skrzydły lecąca i przodem
Przed nieszczęśliwym już dawno narodem.

Mimo galopu i drogich jedwabi
  I broni, wtenczas nawet rycerz młody,
Patrząc w tę gwiazdę, myślał, że go wabi,
  Jak smętny anioł, gdzieś na jakieś lody,
Gdzie umierają prędko ludzie słabi,
  A mocni stoją długo — jak śród wody
Utopionego okrętu iglice,
I długo widzi lud ich smętne lice

We mgłach; więc nawet gdy się cały skarli
  I życia szczęście bierze, jak się zdarza:
O tamtych jeszcze wie, że nie umarli,
  Że jeszcze cierpią; i to go przeraża,
Że się już w wichrach ciągłych nie podarli
  I nie spróchnieli, jak krzyże cmentarza,
I nie opadli, jak dawne sztandary
Ci ludzie — w lodach gdzieś błądzące mary.

Taka jest piękność, taka posągowość
  Niedoli, ona jest naszym marmurem!
Motyle tylko wabi każda nowość
  I łudzi każdy krzyk śpiewany chórem.
Twarz większa, w ogień i w twardą surowość
  Ubrana… z kluczem żurawi i sznurem
Nie chodzi, ale na ustroniu błyska,
A czasem śmiechem z ust, jak krwią, wytryska.

O Dante! czy ty marzyłeś te kręgi,
  Gdzie człowiek dobry chciałby ludzkich twarzy,
A wkoło takie figury, ciemięgi,
  Taka gromada szara gospodarzy?…
Tak w sznury wzięta dobrze i w popręgi,
  Na takie głupstwa się wierszami skarzy,
Tak porobiła gdzieś w niebie otwory
I takie do nich mosty ma — z pokory,

Że człowiek, choćby chciał… by nie być z niemi,
  Musi się oddać diabłu — eheu, smutno!…
Ale już słońce włosami złotemi
  Rzuca na białe mych namiotów płótno.
Beniowski ujrzał siedzący na ziemi
  Obóz. — Tu muza nie chce być okrutną
I zaraz (bowiem już do końca dążę)
Wschodni poemat mój cały rozwiąże.

Na złotym stepie — był to niby parów
  Pomiędzy dwoma piaszczystemi góry —
Ujrzał Beniowski dwa sotka Tatarów
  Nie bardzo pięknej tuszy i struktury;
Przypominali coś dawnych Chazarów
  Lub Hunów: kość im przyrosła do skóry,
Mięsa nie mieli wcale, tylko żyły —
Namioty z czarnej skóry, jak mogiły.

Kociołki mieli czarne przy ognisku,
  Wielbłądów chudych i starych z dziesiątek;
Chudzi rycerze, w oczach pełni błysku —
  Poszliby nawet na rzeź niewiniątek.
Stanąwszy przy tem dzikiem koczowisku,
  Rzekł nieznajomy rycerz: „Na początek,
Panie Beniowski, oczu nie otwiéraj!…
Daje ci dwieście Tatarów Chan Giraj.

„Weź ich! Ten obóz zaraz z tobą ruszy;
  Wódz jego El Dżin… patrz, ten Tatar stary,
To wąż; do jego ciała, kości, duszy
  Masz prawo. Końskie im zostaw sztandary,
Pozwól obcinać wszystkim trupom uszy,
  A służyć będą lepiej niż huzary;
Kosztu ci także wiele nie przyczynią,
Zdechliną ich karm wszystkich — lecz nie świnią”.

Potem arabskim coś mówił językiem;
  Ałłach! wrzasnęli mu, gdy skończył mowę.
Beniowski wielkim ogłuszony krzykiem
  Stał, a zaś wojsko stanęło w podkowę
I ogłosiło go wraz pułkownikiem;
  A El Dżin, sam wódz, pokazał na głowę
I szyję, mówiąc mu jak najszlachetniéj:
— „Jeśli nie będę słuchał — to mnie zetnij!”…

Potem Tatarzyn ów i dobroczyńca
  Wiódł Beniowskiego, gdzie stał wóz z namiotem,
Wóz jakby wielka maża Ukraińca
  Wokoło wielkim ogrodzona płotem —
I rzekł: — „Chan Giraj daje ci gościńca,
  Ten wóz; a nie sądź, że napełnił złotem
Skórzane łono owczego namiotu:
Jest to wóz pełny trudu — i kłopotu.

„Podnieś to czarne skrzydło owczej skóry,
  A sam hojności Chana będziesz skarzył.” —
Radością pan Beniowski aż ponury —
  Wahał się chwilę, potem się odważył
I podniósł skrzydło namiotu do góry;
  Potem się cały w ciemny namiot wtwarzył,
I powtórzyło łono tajemnicze
Namiotu — dwoje „Ach!…” jedno dziewicze…

I długo głowa mojego młokosa
  W namiocie owym była na gościnie.
Ani z garełka uczonego kosa
  Taki dźwięk słychać po ciemnej kalinie,
Choć kos — to lutnia ptaszków różnogłosa,
  A w przedrzeźnianiu żadnego nie minie,
Lecz wszystkie tony w swym głosie zamyka,
Wszystkie — i nawet śpiewanie słowika;

Ani więc w drzewie, kędy on zasiądzie,
  Tak wszystkie listki świszczą i szczebiocą,
Jako te skóry wydęte wielbłądzie,
  Na których gałki się mosiężne złocą.
Lecz co w nim było… to chyba na sądzie
  Wydam i wielką przymuszony mocą;
Bo mnie obchodzi los dawnych pamiątek,
Aniela… oraz dalszych pieśni wątek.

Gdy więc Beniowski stał jak kuropatwa,
  Co głowę swoją pochowała w śniegu…
Jak widzę, rzecz się znowu trochę gmatwa,
  A pisząc stanąć znów nie mogę w biegu.
Sztuka rozwiązań jest bardzo nie łatwa,
  Przede mną nie mam ubitego ściegu,
Bo nikt nie śpiewał z nas na taki temat,
Ażeby musiał rozwiązać poemat.

Gdy więc Beniowski, pogwarzywszy długo
  Z namiotem, oczy wydobył nareście,
Spotkał się nagle ze starą kolczugą
  Pana Borejszy: ten był widać w mieście
I teraz przybył z Perkunasem sługą;
  Bowiem usłyszał, że Tatarów dwieście,
Których ojciec czart i Tatarka rodzi,
Z jednym Polakiem do Polski wychodzi.

Zabrawszy więc manatki, pełny troski,
  Że nic u Chana nie sprawił, Krym rzucał.
— „Jak to?! więc to jest — krzyknął — pan Beniowski,
  Którego mię los smętny tak zasmucał?
A to prawdziwy, widzę, wyrok Boski!
  A! dajże mi twarz, dajże, niechaj ucał…”
Zamiast sylaby ustami go w usta
Cmoknął, że jękło, tak jak beczka pusta,

Gdy z niej wystrzeli czop. A potem wkoło
  Obejrzawszy się: „Cóż to za wędzonki? —
Spytał — ubrani wszyscy prawie goło,
  Których by można wszystkich na postronki;
Złodzieje jacyś?” —- Na to mu wesoło
  Rzekł rycerz: „Są to rycerze i członki
Konfederacji Barskiej, moi ludzie —
Ci, co na koniach są, i ci, co w budzie.

„Poprowadzimy ich w ogień, Mospanie! —
  El Dżin, każ, niechaj wskakują na juki!” —
Kazał i wnet się surm zaczęło granie,
  Namioty nikły — błysły szable, łuki,
Wielbłądy wstały na panów chrapanie:
  Krz! krz! — za starym ojcem idą wnuki;
Obdarty, stary jakiś Abdel-Kader?
Prowadzi, wielbłąd dziś — dawniej dromader…

Beniowski widząc, że już w pogotowiu,
  Rzekł, obróciwszy się do Tatarzyna,
Który go przywiódł, a był w złotogłowiu
  Strojny jako gil, a wiotki jak trzcina:
— „Bądźże mi, jasny panie, w dobrym zdrowiu!
  Szlachecka dusza łask nie zapomina;
Tyś mi tak serce swą dobrocią spętał,
Że póki będę żył — będę pamiętał”. —

Nic nie rzekł Tatar; z głową pochyloną
  Stał albo w błękit ku Polsce spozierał…
Widać pod szatą, że pracuje łono,
  Że się płacz w sercu zatrzymany zbierał.
Więc pan Borejsza: — „Cóż to jest za ono
  Stworzenie? cóż to za krymski jenerał?
Jam go nie widział wprzód, czy z niebios spada?
Czy nasz przyjaciel? czy po polsku gada?

„Jeżeli gada, powiedz mu, że w Krymie
  Został się jeden Tatarzyn spod Waki,
Pan Abdulewicz; niech się o to imię
  Rozpyta! poszedł gdzieś, jak zając w krzaki;
Może gdzie spity od haszyszu drzymie,
  Może nas przedał za szczyptę tabaki,
Przed posłem Moskwy na łapkach, jak pieski,
Może zapomniał, że jadł chleb litewski.

„Porzucać tak się wcale nie godziło
  Braci w nieszczęściu i zostawiać w trosce;
Z jednej się razem szklanki nieraz piło,
  W jednej się prawie wychowało wiosce…
Myślałem, że mój grób z jego mogiłą
  Będą się widzieć, choć on miał dwurożce
Postawić sobie w straż u śpiącej głowy,
A ja oblany krwią krzyż Chrystusowy.

„Ale tak nie jest! odbiegł nas, jak trądem
  Okrytych, widząc, że Chan patrzy krzywo.
Sumnienie własne niech mu będzie sądem;
  Nie będę o nim gadał — bo to dziwo,
Że Tatar zdradził. Niechże się z wielbłądem
  Błąka po stepach i ma starość siwą.
Lecz kiedyś, kiedyś… oj! westchnie on z cicha
Do litewskiego stołu — i kielicha!…”

Podczas tej mowy nieraz na rumaku
  Wzdrygnął się Tatar. Raz już podniósł dłoni
I miał ją prawie na swoim kołpaku;
  Myślał Borejsza, że mu się ukłoni,
Lecz nie zdjął czapki. Potem jak na ptaku,
  Na koniu swoim, który rżał do koni,
Na bliskie piasku odleciał pogórze
I stanął w pyłu złocistego chmurze.

Tak uleciawszy od rycerzy kawał,
  Pyłem omglony złocistego blasku,
Znak pożegnania wzniosłą ręką dawał;
  Kiedy się wojsko już grzebało w piasku,
Widział, jak z wału wychodzili na wał;
  Słuchał dzikiego hord niknących wrzasku —
Znikli, on słyszał jeszcze, jak anieli
Niebios, gdy w stepach Ałła hu! krzyknęli.

Ałła hu! miłej krzyknęli ojczyźnie,
  Idą na boje, gdzie los pędzi ślepy;
Może niejedna głowa się rozbryźnie
  I koń powróci sam na złote stepy,
Gdzie go źrebięta powitają bliźnie
  I palmy, niebios trzymające sklepy,
A pan zostanie pod brzozą wieśniaczką,
Która umarłych jest nimfą i płaczką.

Tymczasem Kaźmierz za wojskiem ostatni
  Gonił, obzierał się często za siebie
I często patrzał, gdzie ów rycerz bratni
  Stał, jako mara tęczowa na niebie,
A potem mniejszy, jak sztandar bławatni;
  I słychać było pod nim rżące źrebię…
Spojrzał ostatni raz pod słońca blaski,
A już ów rycerz jasny stał bez maski.

Lecz taka była czerwień i płomyki
  W powietrzu, które z ziemi idąc parzy,
A tak daleko ze swymi łuczniki
  Już był Beniowski, że nie dojrzał twarzy
Więc dogoniwszy swoje tylne szyki,
  Spytał jednego z namiotowej straży,
Kto był ów rycerz pożegnany z rana?
Ten odpowiedział: „Syn Gireja-Chana.”




Pieśń XI




I

Liro żebracka! słyszałem i słyszę
  Twój głos, przez lasy lecący brzozowe;
I robię w moich myślach dziwną ciszę,
  Aby cię słyszeć… Ty miałaś perłowe
I wydeptane palcami klawisze,
  Po których pieśni chodziły stepowe
I w twoje łono — pochylając czoła —
Szły smętne, jak do starego kościoła.

Nie palce ciebie, liro, wydeptały,
  Ale te pieśni ciężką nogą ducha,
Który wywraca zbrojne zamki, skały,
  I naród gotów oderwać z łańcucha;
Taki jest silny i taki wspaniały,
  Gdy się obudzi z grobu i wybucha!
On stare czasy żebrakowi szeptał,
Żył z nim i srebrne klawisze wydeptał.

Rozłamać nie mógł liry starzec siwy
  I rzekł: „Oj bat'ko pane — tak nazywał
Suchodolskiego — wielkie będą dziwy…
  Kto inny będzie na tej lirze grywał…
Kto inny będzie u tej szarej śliwy
  Grał tobie pieśni złote… i używał
Twojej przyjaźni… ja już idu spaty,
Kto inszyj tobi bude, pane, hraty…

„Koń suchą nogą zatętni po Rosi,
  Zarży, a lira w trumnie mu odpowie;
Stamtąd koń…..” Widząc, że proroctwo głosi,
  Pan Suchodolski oczy wylśnił sowie;
Lecz starzec zamilkł… i ta śmierć, co kosi,
  Ścięła go; ale zjeżone na głowie
Włosy — powieki, które się otwarły,
Świadczą, że na coś się patrzał — umarły.

Nazajutrz piątek był — szare kolumny
  Żebractwa snuły się po zwykłe grosze;
W dziedzińcu starca włożono do trumny,
  Trumnę na czarne postawiono nosze.
Pan Suchodolski sam — choć starzec dumny,
  Czarny wdział żupan i czarną wołoszę…
Wyszedł pogrzebów smętny regimentarz,
Diak — cały pogrzeb stepem wiódł na cmentarz.

W stepie jęczały głosy niezbyt śpiewne,
  A jednak piękne harmonią płaczliwą;
Jasną girlandą chorągwie cerkiewne
  Szły — burcząc z wiatrem; świece nieśli krzywo
Chłopięta… Nieraz widziałem te rzewne
  Pogrzeby, stepem idące i niwą…
Dawno już świata ogłuszony zgrają,
A jeszcze teraz słyszę — jak śpiewają…

O Hamletowe życie! — raz przez kładkę,
  Pod którą wrzała czarna Alpów woda,
Widziałem taką żałobną gromadkę.
  Szli — a pod niemi most, rzucona kłoda,
Drzała… Słyszałem cmentarza sąsiadkę,
  Kaskadę — księdza głos głuszącą… Szkoda
Pacierzy, skalnej porzuconych ścianie
I na szalonych kaskad urąganie!

Myślałem sobie, że ten człowiek młody
  Ten most, co wiedzie smutek z łąk na łąki,
Wyrwał z korzenia i rzucił przez wody,
  Ścigając dzikie po górach jelonki,
Lub do dziewczyny trzód pędzając trzody
  I dzwoniąc miłą piosnkę jak skowronki,
Wtenczas mu drżała pod stopami giętka,
Teraz — pod trupem drzy… Brała mnie chętka

Apostrofować ją, jak prorok stary
  Zebrane kości umarłych na polu…
Ale powróćmy na stepowe jary,
  Błękitne od bławatków i kąkolu.
Stał na cmentarzu pogrzeb, a sztandary
  Stały tak dumnie, jak na Kapitolu,
W małe i w groby żebrackie wetknione,
Błękitne, białe, żółte i zielone,

Na kijach czarnych rozpięte, a gałki
  Błyszczały w słońcu. Cmentarz stał przy Rosi;
Rzekłbyś, że wodą pluskały rusałki —
  Tak w takt opada, tak się w takt podnosi,
I na czerwony brzeg swe srebrne wałki
  Kładzie i groby brylantami rosi,
Za Rosią był las z brzozowego drzewa,
Który gdy szumi — zdaje się, że śpiewa.

Lirnika jeszcze raz w trumnie odkryto —
  Spał… lecz otwarte oczy na blask trzyma.
Jak z porcelaną na polu rozbitą
  Słońce igrało z martwemi oczyma.
Obejrzano go i w trumnie zabito
  Z lirą… Niech w grobie śnieg i mróz wytrzyma!
Niech także trzyma dawnej pieśni stroje,
Aż ze śpiewakiem spróchnieją oboje.

Pierwsze już garście w dół rzucali diaki,
  Gdy z lasu człowiek wyleciał nieznany;
Koń pod nim biały, jak śnieg, bez kulbaki,
  Bez uzdy; — dziwnie w oczach obłąkany…
Przeleciał rzekę — ale lot miał taki,
  Że się — jak mówi lud — nie tykał piany,
I tylko pod nim wody srebrne biły…
Przybiegł i jeźdźca zrzucił u mogiły.

Zrzucił… i znowu w las poleciał rumak,
  Zniknął — a dziś się lud w powieści dzieli:
Ci mówią, że koń — a drudzy, że sumak,
  A inni, którzy tętna nie słyszeli,
Że koń-duch. — O tem każdy dziś wie czumak,
  Że Wernyhorę ten koń w światłej bieli
Przyniósł, zostawił; lecz ma z nim przymierze,
Że znów przed śmiercią przyjdzie i zabierze.

Na grobie usiadł Wernyhora… pana
  Znać na nim było: buty srebrem szyte,
Srebrne guziki błyszczą u żupana,
  Złoty pas… czoło na wiatry odkryte.
Siadł i rzekł: — „Ludzie! wy lirę Bojana
  Schowali w grobie! Liry rozmaite
Brzęczą po świecie, tam gdzie żal doskwiéra —
Lecz nie ma drugiej liry, jak ta lira…

„Przyjechał ja tu po lirę Zaboja
  Na białym koniu, hej — i nie odjadę.
Oj, śpisz ty w grobie, córko, liro moja,
  To ja się także w dół przy tobie kładę.
Albo ty zabrzęcz tak, jak stara zbroja,
  Albo ty jęknij… ja dam tobie radę…
Wyciągnę z grobu…” Wstał i spojrzał dumnie:
Lira zaczęła grać pod piaskiem — w trumnie,

Na jakąś starą nutę, niesłyszaną
  Odezwała się w grobie, jak anioły.
Gdy ją wyjęto i z trumny dostano,
  Brzęczała jeszcze w ręku na kształt pszczoły.
Potem głos ustał; a tę rozpłakaną
  Na łańcuchu swym uwiesił wesoły
Pan Wernyhora. — I wnet gadek mnóstwo
Po kraju szare rozniosło ubóstwo.

Mówiono, że król dum jest pochowany,
  A jego wielki syn w Korsuniu siedzi;
Że wkoło grają nocami kurhany —
  Co wszystko ucho stroiło gawiedzi
Do większych cudów… lot był raz nadany.
  Do Korsunia się zjeżdżali sąsiedzi
Z wielką pociechą dla bab i karczmarzy —
Każdy poetę poznał zaraz — z twarzy.

Milczący bowiem był pan Wernyhora,
  Pił — tak jak drudzy… jadł — i do księżyca
Nie wzdychał, ani chodził tak jak zmora.
  Owszem, był często wesołego lica,
Aż się zbliżyła rzeź — owa potwora
  W skrwawionym płaszczu, z krążkiem półksiężyca
Na głowie — w wichrze sinym od miesiąca,
Zakrwawionemi nożami kręcąca…

Nie jest to wcale figuryczność mowy,
  Która mi tego ducha nastręczyła.
Przed rzezią zjawił się upiór stepowy,
  Jakaś kobieta, która się krwawiła
Idąc; a często szła wcale bez głowy,
  a głowa przed nią jak wężowa bryła
Szła świszcząc — oczy mająca z krwawnika,
A dziwnie biały nóż zamiast języka…

I raz, jak mówią, krwawa upiorzyca
  O samej przyszła północy… z hukami,
W których i piorun był i nawałnica,
  I przed Korsunia stanęła wrotami.
W zamku płonęła jedna tylko świéca
  U Wernyhory. Wiedzą tylko sami
Szatani, którzy bańkę ze krwi wydmą,
A potem puszczą na świat krwawe widmo,

Szatani, mówię, tylko wiedzą o tej
  Nocnej rozmowie wieszcza oraz ducha.
Powietrze było błyskawicy złotej
  Podobne; słychać było szczęk łańcucha —
Potem tętnienie konia śród ciemnoty —
  Potem głos liry — potem cisza głucha
I przez ściemniałe niebieskie szafiry
Czasem głos jeszcze piorunu — lub liry…

To tylko pewna, że nazajutrz rankiem
  Pan Suchodolski pana Wernyhory
Nie znalazł w domu — choć szukał z kagankiem;
  Obejrzał wszystkie drzwi, wszystkie zapory,
Przeliczył konie pasące się wiankiem
  W dziedzińcu, zaszedł nawet do obory: —
Nie brakło nigdzie nic… i to przeraża,
Że diabeł cicho tak porwał dumkarza.

Słowem, bez śladu zniknął… Wtem mogiły
  Zaczęły gadać ludowi czerwono;
I wieść wyrosła, że gdzieś koło Smiły,
  Gdzie noże w leśnej kaplicy święcono,
A te sypiąc się z worków, szeleściły
  Jak węże, nim swój cały jad wyzioną,
A księżyc patrzał się przez dach rozbity
Na trumny — świece — popy — i kobiéty.

Mówią, że w owej kaplicy zjawiony
  Pan Wernyhora zaczął kląć rzezunie;
A potem gniewny — jak Lear szalony,
  Na ołowianej podskoczywszy trunie,
Słysząc wokoło przekleństwa i dzwony
  I krzyki — starzec o jednym piorunie —
(Bo śpiewak jeden piorun ma zamknięty
W lirze) — tam rzucił lirę, gdzie był klęty.

Nagle usłyszał szmer okropny gniewu:
  „Mat' swoju zabyw bat'ko Wernyhora!…”
Zrazu nie pojął okropności czynu
  I stał — na licu blady, gdyby zmora,
Wtem głos kobiecy: „Zabyw mene, synu,”
  Krzyknął — a krzyk był matki… O nieskora
Pamięci! ten głos, na tej samej wardze —
Śpiewak go w klątwie nie poznał, a w skardze

Zna dobrze!… Jakby anioł go zatrwożył,
  Stał nieruchomy i spozierał słupem;
Wtem lud się szary na dwoje roztworzył
  I zrobił drogę między nim a trupem;
Lud ją na workach skrwawioną położył,
  A kruki, świeżym przywabione łupem,
Stukały w szyby… Krew się w żyłach ścina!
Gromnice gasną — pop klnie — las odklina…

………………………………………………..
………………………………………………..
………………………………………………..



II

………………………………………………..
„Starzec odgonił konia upiornika
  W mgłę… i klnąc chodził… depcąc białe grzbiety
Mogił… Ja cały drzał… na kształt czyżyka
  W liściach… i w ziemię rad bym wszedł jak krety…
A starzec chodził pośród mogilnika
  I pytał… „Córko! łyra moja, hde ty?”
A wtenczas serce grać zaczęło u mnie
Strachem… bo lira ta zagrała w trumnie.

„Na jakąś dziwną nutę niesłyszaną
  Odezwała się w grobie, jak anioły.
Starzec… zasłuchał się… padł na kolana
  I z płotu stare wyłamawszy koły
Grób rozkopywał… i tę rozpłakaną,
  Brzęczącą jemu w rękach na kształt pszczoły,
Lirę ja widział… z mogił zmartwychwstałą
I dotąd nie wiem, Lachu, co w niej grało.

„Duch jakiś starej matki Ukrainy,
  Co jeszcze nie chciał spać pod mogiłami,
Hetmańska dusza… i hetmańskie czyny,
  Groby, kraczące we mgle sokołami,
Dawność stepowa… pomrok mgłami siny
  Za…stał w strunach… i szedł klawiszami
Jakby dziecinna rączka nieuważna…
A czasem starca dłoń ciężka i ważna…

„Wy teraz tego nie pojmiecie, Lachy,
  Jak to dawnemi czasy, w wasze dwory
Wchodziły stepów pieśni, czarów strachy
  I siwe często z lirami znachory
Siadali w progu, a wam lip zapachy
  W dom zalatały, i pieśń i wieczory
Mieliście ciche na gankach drewnianych,
I myśl o rzeczach dawno zapomnianych.

„Potem wy dziada lirnika prosili
  W dom, lub dzieciątko swoje wysyłali
Z groszem, i zdrowie wy hetmanów pili —
  I z pieśnią ludu mogilną płakali,
I sami jakby na pieśń robiąc żyli,
  Na koniach waszych po stepie latali
I powracali o smętnych wieczorach
Do domów — w krwawych wozach i taborach.

„A dziady znowu z lirami srebrnemi
  Na ucztę lub na pogrzeb, jak sproszeni,
Ciągnęli stepem, siadali na ziemi
  Albo pod lipą, albo w waszej sieni,
W płaszczach, co były od słońca złotemi,
  A od łat — niby królewskiej czerwieni,
A od błękitnych łat — jeszcze innemu
Podobne były płaszczowi — Bożemu.

„Teraz już nie ma tej z pieśnią przyjaźni,
  Ze starym ludem nie ma zażyłości !
Jesteście jeszcze wy do korda raźni,
  Jesteście jeszcze wesołej starości,
Jesteście jeszcze w ubiorach pokaźni,
  Są jeszcze u was ludzie sercem prości:
Ale już nie ma u waszego proga
Ludu, co wnosi pieśń i imię Boga!”

— Tu się Beniowski porwał: „Kozaczyno!
  Przysięgam tobie, że gdy kasztelanem
Zostanę, a mieć będę stare wino
  W lochu, nareszcie kiedy będę panem,
A ty zostaniesz dziadem starowiną
  I przyjdziesz szarym okryty łachmanem,
A wspomnisz nasze dzisiejsze wędrówki:
Nie pożałuję białej sorokówki.

„Nawet pić będę z tobą, i odprawię
  Nie wprzód, aż twoje rubinowe lice
Podobne będzie piwonii, a w stawie
  Moim zobaczysz całe trzy księżyce.”
Ledwo to wyrzekł, uczuł na rękawie
  Ręce tnące mu żupan, jak nożyce;
I ktoś nań krzyknął po chłopsku: — „Oj panku!
Nie tobie słuchać lirników na ganku

„Przy kasztelańskiej szabli, w siwych włosach,
  W złotym żupanie, śród maleńkich wnuków.
Trzy zorze świecą na twoich niebiosach
  I trzy tęczowych jest nad tobą łuków,
I żywot słychać twój w trzech różnych głosach,
  Podobnych głosach do kościelnych stuków,
Gdy przy grającym na chórze organie.
Słychać podziemne trumien zabijanie!…

„Nie tobie zorza u grobowca złota
  Przez szablę twoją i konia zdobyta;
Nie tobie przyjdą przed zamknięte wrota
  Żniwiarki w wieńcach łanowego żyta!
Starość — to twoja za krajem tęsknota,
  Starość — to chmura piorunami ryta,
Starość — to czeluść nędzy otworzona,
Wygnanie, srebrne morze i… korona.”

Gdy to usłyszał pan Beniowski, wcale
  Nie zatrwożył się, bowiem ruskiej mowy
Nie znał, albo ją znał niedoskonale;
  Więc nie rozumiał proroctwa połowy.
Ale mu starzec stojący na skale
  Przedstawiał wtenczas typ zupełnie nowy
Chłopa, co nie był chłopem ani szlagą,
A waryjował z wdziękiem i powagą.

Przypomniał sobie stare pasieczniki,
  Co przy dębowych lasach na lewadach
Jak pszczół pasterze siedzą, i kwiat dziki
  Znają i znani są w całych gromadach
Jako lekarze, albo czarowniki,
  Dobrzy i bardzo potrzebni w osadach.
Takim się właśnie Beniowskiemu zdawał
Ów dziad stepowy, waryjata kawał,

Śledziennik, żółcią złoty, krwią nalany
  W oczach; a jednak postać ta lirnika
I różno-farbne te na nim łachmany,
  I but czerwony, spłowiały — i dzika
Postać, i ten włos srebrny, często rwany
  W żałości, i te zrennice z krwawnika,
Patrzące prosto w słońce, w błyskawicy
Ducha i złości, jak oczy orlicy,

I ten głos, który gdzieś zaskalne głosy
  Wyrwał i kazał wkoło gadać skałom,
I ta wyryta na nim wiara w losy,
  I te oddanie siebie wszystkim szałom,
I okolica, gdzie stał, i brzóz włosy
  Odszeptujące lirniczym zapałom
Piosenką cichą, słodką, a wiosnianą,
Jakoby kobiet płacz za skalną ścianą.

To wszystko dziwnie na mego szlachcica
  Działało; strachu jednak nie pokazał
I rzekł: — „Mój ojcze, przyszłość — tajemnica!
  Bylem się żadną podłością nie zmazał,
Bylem miał serce, co jest jak kaplica
  Święte, a czynił to, co Bóg rozkazał,
Nie dbam, co ze mną na starość się stanie,
Czy w senat poszle, czyli na wygnanie.”

— A lirnik: „Śpiąc ja dziś na mojej lirze,
  Obaczył ciebie we śnie za mgłą krwawą;
Ludzie wbijali ciebie na trzy krzyże,
  A ty się cały opromieniał sławą;
A potem brzoza na nocy szafirze
  Zgięła się niby nad twoją postawą,
U twojej niby nachylona truny,
Gałązki lejąc w dół, jak z ognia struny.

„A duch wychodził z jednego krawędzią
  I miał otwarte usta, pełne blasku…
Takiego jeszcze ja nie znał narzędzia,
  Ani na żadnym go widział obrazku.
Widział ja lirę zmienioną w łabędzia,
  Widział ja w cerkwi, przy piorunnym trzasku,
Grający organ na pół roztrzaskany;
Ale tej brzozy sen, o tobie grany,

„Straszniejszy, niż to cerkiewne śród burzy
  Granie organów piorunem łamanych;
Dlatego ja klnę, bo mój duch ci służy,
  Jak gdyby jeden z szlacheckich poddanych;
Bo mniejszym jest ten, co drugiemu wróży,
  Niż ten, o którym w snach ogniem pisanych
Widać; i dosyć blasków sny nie mają,
Gdy o nim we śnie lirnikom gadają.”

Tu się nachylił dziad, i pod kolana
  Dawnym zwyczajem szlachcica uścisnął
A ten zdziwiony: „W imię Ojca Pana!
  Dopieroś co klął, ojcze, gniewem błysnął,
Jak chmura ogniem wrącym szpikowana:
  Teraz gniew twój tak na niczem sprysnął!
Nechaj mię diabli!… lecz w tobie być musi
Szlachecka także nasza krew, z krwią Rusi

„Zmięszana…” Starzec nic nie odpowiedział,
  Lecz zdjąwszy czapki baraniej, zaprosił
Do groty; w grocie jakiś szlachcic siedział
  Chudy i oczu wcale nie podnosił;
Pisał proroctwa, których się dowiedział,
  Abych ich nigdy drukiem nie ogłosił,
Jak dawniej czynił każdy szlachcic polski:
Był to starosta zamku, Suchodolski.

Lecz gdy mu słońce odjęły trzy cienie
  W grotę wchodzących, wziął pióro za ucho
I spojrzał prosto w przyćmione promienie
  Słońca, a twarz miał Chrystusową, suchą —
Na twarzy wielkie bardzo zamyślenie —
  Włosy zwichrzone myśli zawieruchą;
Słowem, poeta to był, ale o tem
Nie wiedział wcale wtenczas — ani potem.

A jednak wojna mu się ta zaczęta
  W dziwacznych bardzo kształtach malowała,
Jak jakaś cudna krucyjata święta,
  Która pod tęczą Bożą szła i stała
W niej jako w bramie. Znał polskie panięta;
  Ale im większe dał dusze i ciała,
I większą cnotę śnił obywateli,
I większą w sercach odwagę… niż mieli.

Lirnik mu także zdawał się figurą
  Podobną do tych dawnych czarodziei,
Których Tassowe malowało pióro
  W Jerozolimie… Pełny był nadziei
Jasnych. I gdyby swą twarzą ponurą
  Nie straszył szlachty, to z jego idei
Może by wówczas wykwitnęła nowa
Polska, jak chcemy dziś, święta-duchowa…

On to był panem groty, i swe dziwne
  Manuskrypta w niej chował pod kamieniem.
Było to w lecie mięszkanie przedziwne,
  Zakryte z góry lecącym strumieniem.
Stamtąd był widok na wzgórza przeciwne,
  Na płachty lasów, pól obłękitnieniem
Dalekim oczy smętniący, tą siną
I pełną mogił dawnych Ukrainą.

Stamtąd, piszący swoje pamiętniki
  Szlachcic, gdy wdumał się i wpatrzył w pola,
Dzwoniły mu gdzieś hufce i lirniki,
  Choć ich nie było; a dalej Podola
Domy i gaje, pasieki, słowiki
  Grały, jak harfa przez starca Eola
Na to zrobiona, aby wichru szały
Znalazły sobie mowę — i śpiewały.

Stamtąd on wszystkie duchowe męczeństwa
  Ukraińskiego ducha widział w pyłach
Kurzu złotego, i słyszał przekleństwa
  Dawne, i skargę będącą w mogiłach.
Nie był historyk ten bez nabożeństwa
  Dla dawnej szlachty i czuł, że w jej siłach,
Dopóki z ludu nie wytrysną nowe,
Leżało całe życie narodowe.

Znał ją więc, i wnet w Beniowskim wyczytał
  Szczery szlachecki typ, szczery, wesoły;
Zaraz więc go tam na wstępie zapytał,
  Z jakiej jest partii? jakiej pańskiej poły
Trzyma się? to jest, kto go pierwszy schwytał
  Na krupnik i na upieczone woły?
Na to z szczerotą wielką rzekł Beniowski,
Że dotąd, jak wie, jest Radziwiłłowski.

„Spotkałem, rzecze, tego wojewodę,
  Błędnego, jak ja, odartego prawie,
Jak ja, stepową pijącego wodę
  I cierpiącego nędzę i bezprawie.
Lux jego dawniej moje myśli młode
  Nęcił i bawił, jako tęcze pawie,
Pokazujące się z litewskich lasów;
Teraz męczennik to jest naszych czasów.

„Z temi więc, którzy dziś niesprawiedliwość
  Cierpią, ja jestem, szlachcic podupadły!…”
Kiedy to mówił, w słowach była żywość,
  Lecz z oczu jakieś duże łzy upadły,
Perłowe, jasne; a jakaś straszliwość,
  Rycerska wzrok mu zrobiła zajadły;
Widać, że nagle na kształt słońca wschodu
Obaczył krzywdę całego narodu.

I krzyknął: „Radzwiłł czy nie Radzwiłł, ja się
  Ojczyzny mojej pomszczę pohańbienia,
Dziś nawet biedny jeden szlachcic zda się,
  Gdy przeciw wrogom stanie jak z kamienia.”
To rzekł… a lirnik popchnął na zawiasie
  Drzwi i w dalsze go groty wygłębienia
Zawiodł… gdzie dziwne rzeczy wyszły z cieni,
O których inna moja pieśń nadmieni.



III

„Gdzieś przez burzany i gdzieś przez mogiły
  I gdzieś w półjasne zorza pidu, pane,
  I już nie umrę ani zmartwychwstanę,
Lecz mi krew zmarznie i zastygną żyły,
I różne słońca będą w oczy biły
  I różne pieśni w słuchu martwym grały,
  I różne węże w koronach śpiewały
I różne koń mój będzie deptał groby,
I różne we mgle spotkają osoby.

„Bo ja nie Kozak — jeno duch piekielny,
  Bo ja nie sługa, lecz brat jestem panów,
  A sam nie hetman, ale duch hetmanów,
Bo ja nie smertny — ale nieśmiertelny.”
„Tak mówi ten dziad, w dumie swej bezczelny,
  Gdy wpadnie we sny swoje zwykłe, dziwne,
  Co sądom Boskim zdają się przeciwne,
A jednak często, choć się zdają płone,
Przeczuciem śnione, wypadkiem stwierdzone.

„Otóż król taki był zapowiedziany
  Przez tego, co tu w zamku siedział dziada.
  Na pogrzeb jego zeszła się gromada
I długi bardzo poczet chorągwiany.
Pogrzeb szedł cicho, smętnie, przez burzany,
  Żurawie snuły się po nieba sklepach,
  I różne cerkwie dzwoniły po stepach —
Rozsiane w jarach i po okolicach —
Każda w trzech wieżach, jakby w trzech księżycach.

„Pod wieczór Anioł Pański zaśpiewawszy
  Nad starcem owym, a z tęsknotą szczérą,
  Zakopaliśmy go do grobu z lirą;
I tę posługę nad grobem oddawszy,
Szliśmy do domu; a miesiąc był krwawszy
  I okrąglejszy i większego łona,
  I ziemia cała pod zachód czerwona,
W rozpłomienione ubrana obłoki,
Jak w nietoperze ogniste i smoki.

„Oddzieliłem się nieco od gromady,
  Wtem drogę Kozak mi zaszedł ogromny,
  W słowach nadzwyczaj dziwny, nieprzytomny,
Ubrany dosyć nędznie, bardzo blady;
Ten mnie zapytał: „Skąd wracają dziady?
  Gdzie pochowano starego lirnika?”
  Potem sam cicho szedł do mogilnika,
Ja za nim, dziwną ciekawością zdjęty,
Strach nawet jakiś czując niepojęty.

„Za płotem skryty i poza różaną
  Mogiłą jedną, za kalin bukiety,
  Słyszę — on pyta chodząc: „Łyra, hde ty?”
A ta — pod grobem będąc zakopaną —
Na jakąś dziwną nutę niesłyszaną
  Odezwała się… by dziecina mała;
  I tak śród nocy na cmentarzu grała,
Że płacz mój razem z piosenką wybuchał,
A Kozak siedział na grobie i słuchał…

„Potem wstał i wziął dwa od płota koły
  I sam robocie tej grabarskiej sprostał,
  I śpiewającej liry z grobu dostał;
A gdy ją w ręce wziął, w oczach wesoły,
Jeszcze brzęczała w rękach na kształt pszczoły,
  Brzęczące mając i drzewo i struny,
  A ten, co dostał ją z grobu i z truny,
Zaraz pomiędzy ludem stanął — nowy
Pan i ostatni, mówią, król lirowy!

„I wnet rozeszły się po Ukrainie
  Wieści, jak ze mgły wstające upiory;
  Szeptano cicho imię Wernyhory,
A teraz wszędy już ten starzec słynie —
I kupił sobie gdzieś w ciemnej dolinie
  Futor z ogromnym sadem, i tam mieszka.
  Lecz do Korsunia mu wiadoma ścieżka
I miód mój stary, bursztynowy, gęsty;
Więc mi tu w zamku bywa jak gość częsty.

„I jednej nocy — gdy wiatr kręcił wiry,
  A do mnie on miał przyjechać w gościnę,
  Słyszałem dziwną głosów mięszaninę;
I przez ściemniałe niebieskie szafiry
Czasem głos leciał piorunu i liry,
  Ciągły i coraz niby doskonalszy,
  Pieśń coraz bliższa — piorun coraz dalszy,
Jakby toczyły gdzieś na stepach boje…
Nagle — wszedł blady starzec na pokoje.”

— Tu otarł wielkim potem zlane czoło,
  I rzekł: „Jeżeli kończyć pozwolicie,
  To Wernyhory opowiem przybycie,
Choć powieść nie jest piękną ni wesołą.”
Przy starcu większe zebrało się koło;
  Czuć bowiem było, że sam silnie wierzy,
  A miał szacunek wielki u rycerzy,
I był staruszek obyczajów świętych,
Lecz szukał skarbów na stepie zaklętych.

A więc słuchaczy otoczony wiankiem,
  Rzecz tak prowadził gubernator siwy:
  — „Mój starzec czując bliski brak oliwy
I żywot czując gasnącym kagankiem,
Raz mnie zawołać kazał przed porankiem
  I na chorobę się już bardzo żalił;
  A potem prosił, abym lirę spalił
I do mogiły wsypał mu popioły;
Inaczej — straszne ją wezmą Anioły…

„Mówił o swoim następcy lirniku
  I o tajemnym tego króla znaku,
  I o zaklętym, o białym rumaku,
Który się zjawił kiedyś w Kahorliku;
I że po tego króla z mogilniku,
  Kiedy już wszyscy wyginą rycerze,
  Po króla tutaj przyleci, zabierze,
I gdzieś daleko wzniesie pod księżyce
Na jakieś dziwne duchów wieczornice.

„O znakach tajnych gadać wam nie mogę,
  Bo je słyszałem pod straszną przysięgą.
  Mówię o koniu z ognistą popręgą,
Bo o tem już wieść chodzi, siejąc trwogę.
Mój druh się często kładzie na podłogę,
  A wtenczas widzę, że pobladłszy słucha,
  Czy już nie słychać gdzie tętentu ducha;
A czasem krwawą powiada powieką,
Że już go słyszał — tętni, lecz daleko…

„Klnę się na Boga, że on nie dziwaczy,
  Ani też kłamie, co ma z Wernyhory;
  Myśl jego w dziwne ubrana kolory
Jak kontusz króla, chociaż um prostaczy.
Czasem na stepach stanie, myślą znaczy
  Mogiły w blaskach wieczora różanych,
  I słucha dzikich szmerów żurawianych,
I ręką w stepy pokazując, bladnie,
Mówi, że mu tam gdzieś droga wypadnie…”

…………………………………………..
…………………………………………..
…………………………………………..



IV

A Suchodolski na to: — „Jasny Panie,
  Nie zawsze ten dziad był taki odarty!
  Nie zawsze jako zasmolone karty
Wyglądał — ja go widziałem w żupanie
Jasnym, silnego jak dąb, a mospanie,
  Kiedy wziął w rękę puhar, to go zginał
  Jak ołów; a gdy pieśni rozpoczynał,
Dreszcz szedł — taki miał w sobie głos ogromny…
  A teraz blady, często nieprzytomny,
  Z duchami gada lub wątpi o sobie.
Trzeba wam wiedzieć o dziwnym sposobie,
W jakim się pierwszy raz…….
…………………………………………..
…………………………………………..

Płaszcz miał podarty, włosy rozczochrane —
  W oczach krew — dziwnie jasną, różnotęczną,
  Zrennicę wielką, błyszczącą, miesięczną —
Rękami blady oparł się o ścianę
I oczy we mnie topiąc zwierciadlane,
  Szepnął mi: „Czarty były Wernyhoru,
  Nadybaw mater — hdeś koło futoru,
Taj byw — taj łyru tyskaw w hrud' kobity —
Taj na smert' matku byw — ne moh zabyty!”

I dodał z wielkim strachem: „Piszła żywa!”
  Nie mogłem pojąć zrazu, o czem gada,
  I miodem słodkim upoiłem dziada,
Chcąc w nim strach zabić mocą tego piwa.
Dowiedziałem się potem, że straszliwa
  Mara — dziwnego ubioru i ciała
  Różnym się we wsi chłopom pokazała.
A jeśli powieść was nieco obeszła,
Powiem… — Chciał mówić: wtem ktoś — mara weszła.
…………………………………………..
…………………………………………..
…………………………………………..



V

Oj! powiedział ja ci, panie Regimentarz,
  Że ty przegrasz walkę na kurhanach.
Oj! prowadził ty szlachtę korsuniecką na cmentarz
  I z mieczami i w złotych żupanach!

„Oj! powiedział ja tobie, mości panie Gruszczyński,
  Że ci błysną śmiertelni hułani.
W step poleci, jak burza, twój rumak ukraiński
  I na koniu cię strach otumani.

„Oj! powiedział ja tobie, mój synaczku Sawyna,
  Że ty stracisz białego rumaka.
Oj! powiedział ja tobie, że to śmierci dolina
  I dolina martwego Kozaka.

Wyszły pany z mgłą białą, jak łabędzie przed ranem
  I stanęli na polu przy Rosi.
Między jednym kurhanem, między drugim kurhanem
  Szlachta flinty nabite podnosi.

„Oj ! strzelili wy tylko raz tym ogniem czerwonym
  I uciekli, Wielmożni Panowie,
I ruszył pan Gruszczyński i biegł na koniu wronym,
  Z wielką szablą do cięcia na głowie.

„Oj! hułaniż to byli, co mu drogę zabiegli,
  Oj hułaniż to byli boleśni;
Kiedy pana starego na rumaku spostrzegli,
Drogę jemu na polu dwaj hułani zabiegli
  Między dwiema mogiłami na cieśni.

„Chorągiewkiż to były u hułanów straszliwe,
  Co się w słońca złociły promykach,
Dwie główeczki dzieciątek, dwie główeczki nieżywe
  Nieśli oni hułani na pikach.

„Dwie główeczki, główeczki, jak paciorki na prątkach
  Nanizane, nieszczęsne i święte!
I poznał pan Gruszczyński krew swoję na dzieciątkach,
  Poznał swoje dzieciątka zarżnięte.

„I usta swe otworzył i w krzyż ręce otworzył
  I stał stary ojciec na strzemionach —
Aż go szablą ciął Kozak — i na ziemi położył
  I krew jemu ciekła po ramionach.

„I żywcem go chwycili i na step ukraiński
  Płaczącego ponieśli na żłobie.
Oj! powiedział ja tobie, mości panie Gruszczyński,
  Lecz wszystkiego nie powiedział ja tobie!”

— Tu zamilkł starzec; a pan Suchodolski
  Rymy śpiewane z uwagą spisywał,
Których nie może wcale język polski
  Wydać …………………………….
…………………………………………..
…………………………………………..
…………………………………………..



VI

Lirnik, jak zwykle, sam do siebie gadał,
  Potem na księżyc spojrzał — ruszył głową:
„0j!… jutro będzie deszcz skrwawiony padał!
  Pomyśl ty, synu, na walkę stepową…
Bo jutro będziesz ty w krzyże układał
  Trupy na trupach. Krwawe moje słowo,
Ale i krwawy dzień jutro zaświeci…
Oj! żurawiany to klucz małych dzieci

„Przyleciał tobie… Wróżę, czy nie wróżę,
  A ty się gotój w bój!… idzie godzina —
Ciemne ja w uchu mam dzwony i stróże
  I dusza we mnie dla ciebie ojczyna.
Wozy na wozach postaw — koła w górze,
  Tak jak dom, co się podnosić zaczyna;
A z kawaleryi zrób szpichlerz sieni
A tak do Baru pidem, śród płomieni.

„Każy Tatarom wstać, ty budowniczy,
  Póki spokojna noc… taj dom stawity,
Bo jutro cały step ludem zakrzyczy,
  A ty ze swego domu budesz byty
Jak pan starosta… słuchaj… ja
  Sławny na stepy. — Teraz ….
Czerwone w oczach łyskają …..
Śpiewają we mnie srebrne ……..
…………………………………………..
…………………………………………..
…………………………………………..



VII

Potem głos dźwięczny — nie drzący i młody,
  Głos Beniowskiego wyszedł z głuchej ciszy;
  — „Od harmat lękam się w taborze szkody,
Na ochotnika kto mi towarzyszy?
Nim dzień zabłyśnie, wrócim do gospody,
  Wpadłszy na wroga prędzej, niż usłyszy;
  A jeśli śpiące porozstawiał czaty:
Zaszpuntujemy złapawszy harmaty.

„Harmaty bowiem słyszę; z harmat będzie
  Obrona memu drewnianemu miastu.
Panowie szlachta, kto szkapy dosiędzie,
  Za mną!” — Stanęło szlachty stu trzynastu;
Ci w niedobranym wystąpili rzędzie;
  Reszta została niby dla balastu
W taborze szarym, jak na dnie okrętu
Fuzje bez kurka, szable bez pendentu…

…………………………………………..
…………………………………………..
…………………………………………..
…………………………………………..

Potem ze złotych słonecznych promieni
  Rycerze jacyś konni i wysoko,
Jakby w powietrznym blasku zawieszeni,
  Schodzili na dół; oblani posoką
Husarzów zdają się lecących cieni.
  Ale już widać — szlachta działa wloką
Za nimi leksza druga złota chmura,
A nad nią szable — jak kłosy i pióra,

Lekkie i krzywe. Za tą znów gromadą
  Widma czarniejsze, na zwinnych rumakach
Spisy i ciała swe na spisach kładą,
  I tak schyleni leżą na kulbakach;
Czasem Tatarów na stepach dojadą —
  Strzelą… i pierzchną — wiją się po krzakach —
Znowu się łączą… Ałłach dają nowy,
W którym sam El Dżin szablą ściął dwie głowy.

Tymczasem wozy Borejsza odmyka,
  Na szlachtę czeka, rozsuwa kolaski;
Rzekłbyś, że widzisz dobrego ptasznika,
  Który otworzył swoje samotrzaski.
Leci szarego chmura wojownika,
  Turkocą działa, idą z szabel blaski,
Wpadają w tabor… Wódz nie przewodniczy;
Stanął przy bramie i rycerzy liczy.

Jak pasterz stary, gdy pastuszki wiodą
  Bydło, nie idzie spocząć do piekarni,
Lecz przy oborze rozlicza się z trzodą;
  Tak i wodzowie — gdy są gospodarni,
Wyżsi od ludu sercem i urodą,
  A jako żołnierz krwią i prochem czarni —
Nim pójdą w namiot, to wiedzą najpierwsi,
Ile kul padło w sztandar — ile w piersi.

Przed wodzem szlachta przepędza zwycięska,
  El Dżin przeleciał, jak wiatr, z Tatarami;
W Beniowskim twarz się stała prawie męska,
  A krew mu szablę po rękojeść plami;
Tabor jak harfa szumów czarnoksięska
  Wre pieśnią — działa czyszczą żupanami,
Bowiem je wzięto ze krwią bombardierów,
Rozciąwszy wiele czaszek i giwerów.

Pułkownik także Salmur w piersi ranny
  Wzięty w niewolę; Szwed posępnej twarzy,
Piękny jak młody kochanek Dyjanny,
  Który przy działach właśnie stał na straży,
Na Zygmuntówce miecz strzaskał, jak szklanny,
  I już mu głowę mieli ściąć Tatarzy —
Beniowski strasznym przywiedziony krzykiem
Wziął go, gdy z lontem już stał nad jaszczykiem.

Takie dnia tego było powodzenie;
  Cokolwiek także wzięto karabinów,
Prochu, kul — ważne dla taboru mienie,
  Droższe niż beczki pereł i rubinów.
I tak Barowi stepem szło zbawienie
  I stepem szła wieść Beniowskiego czynów.
Dalsze taboru walki i turnieje
Następna wam pieśń powie i opieje.



VIII

Wystawcie sobie nową Salaminę,
  Drewnianym murem wkoło opasaną;
Wystawcie sobie idącą mieścinę,
  Wystawcie sobie fortecę drewnianą;
Wystawcie sobie tę smutną równinę,
  Gdzie mogiłami o wiekach pisano,
Jako na karcie najpiękniejszej świata
Najcudowniejsze dawne poemata,

Które dziś śpiewa wiatr, gadają krzyże,
  Kraczą sokoły, w szumach niosą chmury…
Dziś tabor koła posuwa niechyże
  Po wielkiej trawie, a strzelb wytknął rury,
A ma na nogach swoich złote spiże —
  Jak ćma, gdy złoty wąs niesie do góry,
Albo jak ślimak, co z domem się toczy,
Wysuwa rogi, na rogach ma oczy…

Wystawcie sobie, że się tak posuwa
  Stepem; a wkoło są moskiewskie szyki.
Moskal — wokoło rozwinięty czuwa,
  Kozackie błyszczą kulbaki i piki;
W środku głód wszczął się i męstwo zatruwa;
  Jedzą kobyły, skóry i trzewiki,
Skra gorączkowa głodu w oczach stoi;
Nie atakuje wróg — lecz niepokoi…

Zaledwie cztery mil na dzień uchodzą —
  Do Baru jeszcze takiej drogi trzy dni,
Moskale ciągle lub ranią lub głodzą;
  Tatarzy stali się jak psy ohydni —
Chcą zacząć trupy jeść. — Węże się rodzą
  W sercach — krew harda oczy im rozwidni;
Patrzą po sobie — i milczą głęboko,
Lecz jak szakale mają twarz i oko.

Zda się, że szczęki wzięły kształt zwierzęcy
  I wyciągnęły się, zbielały zęby.
Słońce szło wyżej i piekło goręcej,
  A par wychodził czerwonemi kłęby;
I nawet wróble, co w kilka tysięcy,
  Licząc w to szczygły, czyżyki i zięby,
Żyły w taborze — ze strasznego grodu
Wygnała je dziś czarownica głodu.

I poleciały chmurą do Moskali
  Ptaszęta owe, jako zdrajce kraju;
Głód został — i gry, w karty zawsze grali,
  Brzęk złota, jak brzęk trupiego ruczaju,
Mięszał się z brzękiem rozpłakanym stali;
  A głód, jak Mojżesz straszny na Synaju,
Siadł na wysokim wozie, w ognia chmurze,
Czarny, jak szabla schowana w jaszczurze —

I patrzał na tę ćmę, co stawia złoto
  Na karty, i tem wnętrzności ucisza…
Beniowski jeden nad szarą hołotą
  Został bez druha i bez towarzysza;
Sposępniał — smutek zrobił go istotą
  Wyższą, na głód ma cierpliwość Derwisza,
Na skargi szlachty, wymówki okrutne —
Czoło spokojne, blade — ale smutne…

Jeszcze dziś odparł szturm i na temlaku
  Ma lewą rękę — noc spokojną zyska;
Postawił straże i sam na rumaku
  Obejrzał tabor, wrogów stanowiska;
Pewnie noc cała przejdzie bez ataku,
  Moskal zapalił czerwone ogniska,
Leży po bitwie; pora jest dogodna
Natrzeć, lecz konie chude — szlachta głodna.

Tatarzy także przy wielbłądach siedli
  I patrzą w ogień straszni, zadumani…
Skra się w zrennicy suchej tak zwierciedli,
  Jakby krew ludzka z ogniem były na niej;
Coś grzybów czarnych zebrali i jedli —
  Może to z worków swoich ci szatani
Dobyli, aby głód umorzyć krwawy,
Straszniejszy jeszcze, niż szatańskie strawy…

Koło ich kwater przeszedł — nie zagląda
  W usta, nie patrzy, co pod jataganem;
Śród klęczącego zostawił wielbłąda
  Te straszne sfinksy, będące kurhanem;
Bóg od nich jak od grobowców zażąda,
  Aby krew cudzą ust wylali dzbanem,
I z prochu swego proch oddadzą cudzy
I z potępionych ludzi — wyjdą drudzy…

Beniowski przeszedł mimo. Noc gorąca,
  Step parzy; niebo — choć noc — czerwienieje;
Nie było ani gwiazd, ani miesiąca,
  Ani tej rosy, co po stepach sieje
Narcyzy, ani wiatru; — pieśń płacząca,
  Co w ukraińską noc po kwiatach wieje,
Odezwała się; — wszystko pokój wróży,
Jednak powietrze gęste — pełne burzy…

Beniowski straże postawiwszy wkoło,
  Wszedł do namiotu; tam po jednej stronie
Lirnik, na lirze położywszy czoło,
  Leżał, w przegrodzie drugiej stały konie.
Namiot wyglądał odarto i goło,
  Ze skór był owczych; kaganiec w nim płonie,
O szable różne i o bronie trąca
Blady, jak złota gwiazda czuwająca…

Lirnik w postawie lwa, na wilczej skórze
  Leży na ziemi — włos ma pełny prochu,
Zwinięty, srebrny — jak gniazdo jaszczurze,
  Które wylęgła krew i wilgoć lochu.
Blisko przy drugim i skórzanym murze
  Siedział pułkownik; garść suchego grochu
Od Perkunasa kupił: — dał zegarek,
I ma to jeszcze prawie za podarek……
…………………………………………..
…………………………………………..




Pieśń XII

Gdy więc zabrano podstępem Ladawę,
  Zamek się ten stał jak główna kwatera,
Obaczono tam orła, pana Sawę,
  Pułaskich obu i Dumuriera,
Wiele szlachcianek, które przez obawę
  Kozaków, jako w powieści Homera
Strwożone nimfy przed młotem Cyklopów,
Zbiegły się, woląc tę szlachtę, niż chłopów.

Była tam księżna Elżbieta, co ongi
  Z książęciem saskim w wiejskim pałacyku
Widywała się… i przez swe pociągi,
  Perły łez, tęcze uśmiechów — bez liku
Serc zdobywała. Inne dziwolągi
  W kornetach, z kwiatem nawet na trzewiku
Jako w Noego zeszły się korabie
W tym zamku — wojny zaczynając babie.

Jedna żądała Sasa… i fontazie
  Robiła z wstążek żółtych saskiej maści
I przypinała je, żółtej zarazie
  Podobna. — Druga miała do napaści
Szkaplerze, tarte przy świętym obrazie
  Loyoli. — Trzecia, podobna przepaści
Robiła vacuum wielkie, jako sfera,
Sama rządzona przez słońce Woltera.

Przy niej Wybicki pisał pamiętniki,
  Nauce baby dziwiąc się… w rozpaczy,
Że się nie uczył w szkołach botaniki…
  (Nie takiej, która mówi, co kwiat znaczy,
Ale tej, która każdy listek dziki
  Zwie po łacinie). Przez co się tłumaczy
Cała ówczesna Polska za nauką
Lecąca, jak dziś pan Hugo — za sztuką;

Jak Wagner, sługa Fausta, gap uczony,
  Któremu zda się, że już wiele umie,
A jeszcze słów są ogromne szwadrony,
  Których rozumem swoim nie rozumie…
Słowem, zamek był szlachtą przepełniony.
  Potrzeba było jak przy morskim szumie
Używać trąby akustycznej — aby
Powiedzieć jedną prawdę, że kraj słaby.

Szlachta uczona była na Alwarze
  Przypadkowania i strachu herezji —
Przez ludzi, którzy nie patrzali w twarze,
  Ale na nogi; a zaś dla poezji
Pisali złote i srebrne ołtarze,
  Podobne pięknym balladom Świtezi
Lub Dziadów… w których spotykał wyrostka
Nie Gustaw — lecz Jan Kapistran lub Kostka,

Z kobiet zaś święta Tima lub Agnieszka
  Z kleszczami, które rwą zęby. — Do róży
Poezji trudna bardzo była ścieżka;
  Dlatego nikt nie przedsiębrał podróży.
Szlachcic, co w domku pod lipami mieszka
  I Panu Bogu czasem szablą służy,
A czasem rąbał łeb przy trybunale —
Że poetycznym był… nie wiedział wcale.

Pułaski, który w szarej się czamarce
  Po salach włóczył — a czasem przez wonny
Kłąb lip wyprawiał na swym koniu harce,
  Jakoby młody, srebrny anioł konny,
Gdy pod lipami stali chłopy starce
  Kiwając łbami — że był jednotonny
W rozmowie, śród bab stał zawsze z daleka
I nie uchodził za orła człowieka.

Za to był pewien książę Lubor, młody,
  Rumiany, pięknej postaci topornej,
Który z Warszawy właśnie przywiózł mody,
  Z Warszawy wówczas jeszcze bardzo wolnej.
Ten był brylantem najpiękniejszej wody
  U pań, w dowcipie na kształt żupy solnej
Niewyczerpany, pełny zawsze szeptów;
Bo tyle miał par butów — co konceptów…

Z nim zwykle pani Dafnicka Sybilla,
  Która umiała już język francuski,
Gadając piekła raka albo gila,
  Choć mówią, że ją król szanował pruski
Z dowcipu. Jakoż raz (o! krotochwila)
  Książę dowodził jej, że polskie kluski
Zowią się wszędzie z drugiej Renu strony
Po towarzystwach wyższych: *pedenony*.

Z czego ją wtrącił w taki gniew, że z miny
  Piorunem była, a ze wzroku furią;
Bo to już wzięła za wyraźne drwiny —
  Nie za dowcipu różę, lecz nasturią.
Kluski nazwała *larmami z faryny*,
  A księcia błaznem… bo sprowadził z gór ją
Wyższego tonu, i tonem Polaka
Przymusił zawsze bladą — upiec raka.

Tę panią zawsze wielkie myśli pasły
  I książkowe ją napełniały strawy.
Ksiądz ją spowiadał chudy, mąż opasły
  Nie miał z nią bardzo dawno żadnej sprawy;
Zwykle chodziła jak wulkan zagasły,
  Mając na głowie wielkie sople z lawy,
Których dostarczał ognisty Wezuwiusz;
Synka jednego mając, zwała… Fulwiusz.

Wystawcie więc sobie moją Anielę
  W takim żałosnym gronie ze swym tatkiem,
W którym się nagle, jak w starym kościele,
  Duch jakiś rzymski pokazał przypadkiem;
Mowy miał od tych słów: — „Obywatele!
  Upadających mocarstw byłem świadkiem:
Nie siarka niszczy je, ani saletra,
Ale niezgoda… pijaństwo… et cetra!”

Takiemi mowy, sądził, że pomaga
  Nadzwyczaj panom Pułaskim w robocie.
Słowem — że stał się mówcą stary szlaga
  I wszystkich bardzo zachęcał ku cnocie;
A choć słów była bardzo mała waga,
  Takie dziesiątki wyrzucił i krocie
I tyle skrytych ku Moskwie przyczepnin,
Że się dowiedział o tem… tutor: Repnin.

A że ze słuchu tego buntowszczyka
  Znał tylko, myślał, że to Galeador
Lub Artur, który dom szlachcie odmyka
  I dla wolności ludu wpada w ador;
Porwawszy więc wprzód biskupa Sołtyka
  I Rzewuskiego, mądry ambasador,
Który przedsiębrał zawsze drogi proste,
Posłał kibitkę po pana starostę…

Pierwsza kibitko ruska! gdy w okręcie
  Polskim już zamach strupiały poczuto,
Ty pokazałaś się w śniegu zamęcie
  Jako ludożer pierwszy, za tą szkutą
Płynący… Inne ryby mają cięcie,
  Lub paszczę na miecz srebrzysty przekutą,
I pod wodami są okrętom piłą,
A potem — ludzi pożartych mogiłą.

Spod głębi morza nigdy nie wychodzą,
  Ale chowają tam okropne głody;
Jako robaki spodom trumien szkodzą
  I połykają okręt paszczą wody,
I tam w ciemnościach za trupami chodzą;
  Gdy morze pełne zdaje się pogody,
Błękitne, to się w morzu gonią one
Przez głębie, mordem podziemnym czerwone.

Takie się ryby chowające w ciemni
  Zowią…… nie powiem słowa, bo jest trudne,
Bo i dziś są ci morderce podziemni,
  Ubrani w blaski Boże, lecz obłudne;
Bo mi jest nawet milej i przyjemniej
  Patrzeć na pola Sybiru bezludne,
Na cień kibitki, która w śniegu goni,
A tak, jako ksiądz z Panem Bogiem, dzwoni.

Gdy leci, jakiś smutek goni za nią
  I jakaś dziwna świętość wyprowadza
Za pola; drogi całe się tumanią,
  Lasowi, zda się, że szumieć przeszkadza;
Kiedy gdzie trzodę rozbije baranią
  Jak bomba, która cały szyk rozsadza,
Matki trzód, zdjęte boleścią człowieczą,
Jak za swojemi jagniętami beczą

I długo patrzą; a gdzieś potem morze
  Śniegowe, słońca u wołżańskiej wody,
I czerwone ją nadsybirskie zorze,
  I gdzieś, jak gromy, pękające lody,
Jakoby wielkie jakieś salwy Boże,
  Ostrzeliwają… bo ziarno swobody
Wniosła na ziemię tę martwą i siną,
Którą zwie Tacyt ludów oficyną.

Taka kibitka po pana Starostę
  Wysłana, biegła z Warszawy. Kibitka
Jest tu figurą; bo rzeczy są proste,
  Że trakt, ta srebrna Aryjadny nitka,
Szkapy — na orły zmienione przez chłostę,
  Poczta, ta nowa karczma neofitka
Autokratyzmu, pisarze i szczoty
Nie były znane w Polszcze… wiek był złoty!

Złoty był to wiek: bo niewinność raju
  I nieświadomość u kobiet… Ewiana!
Nie piły jeszcze kawy, ani czaju,
  Lecz proste piwo grzane jadły z rana;
Rzadko się która kochała w lokaju
……………………………………
……………………………………
……………………………………

Cybernetyka!… Zda się dla ochłody
  Ksantypa, która czysto dom umiata,
Na Sokratesa leje ceber wody
  A potem mydli tę pochodnię świata,
Łeb inclusive z nosem, aż do brody.
  Dobra Niemkini! ale nie skrzydlata
Jak Psyche — a swe dziatki pół-niemczyki
Sadząca często do cybernetyki.

Za to mąż kąpie Poznań — a ten z wanny
  Wychodząc, strząsa warkocz uperlony,
A uczesany już podług Chowanny
  Na kraj, który jak kania dżdżu spragniony…
Lecz wróćmy do Ladawy! — Czas był ranny,
  Ogród srebrnemi perły uiskrzony;
Każdy kwiat, każde drzewko w perłach było,
Coś w mgłach śpiewało smętnie — i myśliło.

Powietrzna jakaś myśl i śpiew, podobny
  Do requiem… bowiem przez duchy śpiewany;
A że wiedzący przyszłość — już żałobny,
  Jakby z aniołów który obłąkany
Śpiewał w szpitalu. Nie był to śpiew drobny,
  Perłowy, jak dziś dzwonią fortepiany;
Lecz coś, jakoby w dalekim klasztorze
Śpiewano z wielkim płaczem „Święty Boże!”

Dawnom takiego śpiewu tajemnicy
  Śledził i wyznam, żem śledził daremnie;
Czasem go słychać w letniej błyskawicy,
  Czasem w błękitach gra — a czasem we mnie,
A czasem w całej wiejskiej okolicy
  Słychać go — czasem zaś słychać podziemnie
Grający, z brzękiem pomieszanej stali,
Jakby w kurhanach umarli śpiewali.

Czasem nim buchnie wiatr, a czasem kłosy,
  A czasem pies go usłyszy i stanie,
Nastawi uszy i najeży włosy
  I warczy głucho. Czasem to śpiewanie
Usłyszy w stepach idąc żebrak bosy
  I myśli, że to zebrana na łanie
Wróbli gromada śpiewa, harfa szara
Ptaszków — albo szum gruszy — albo mara…

Owiana takim śpiewem, słuchająca,
  Patrz, bieży panna Aniela ogrodem,
A każdy z głosów ją aż w serce trąca,
  Choć gorset, stanik złoty ma pod spodem,
Gorset ze złotej lamy, w pół miesiąca
  Pod samą szyją cięty; rannym chłodem
Mrozi ją nieco wiatr, ale jej nie czuć
Zimna, bo pełna pamiątek i przeczuć.

Pamiątki smutkiem są i łzami wiszą
  Na rzęsach, i są ciężarem i cieniem,
I są na twarzy jakąś wielką ciszą,
  I są jakoby jej czoła uśpieniem,
Gdy usta niby przeczuciami dyszą
  I oświecają koralem, płomieniem
Jej twarz, i czasem biegają po licach,
Czyniąc widniejszy smutek — w błyskawicach.

Za nią na zamku wszystkie okna gorą,
  Jak rząd płonących jasno meteorów.
Tam kląby, brzozy z osrebrzoną korą
  Różane teraz słońcem; tam z kolorów
Malw — niby tęcz się zapala siedmioro
  Około różnych posągów, upiorów
Dawnego świata, tam pomiędzy róże
Stoją rzezane marmurowe kruże.

Dalej staw; i tam zaczyna się miła
  Zieleń drzew, głębsze, wilgotniejsze cienie,
I Anielinek chatka, jak mogiła
  Pamiątek, i te pod chatką siedzenie,
I ta gołębi chmura, w którą biła
  Jutrzenka jak w mgłę białą; i wspomnienie
Siedziało przed tą chatką, jak Noemi
Lub Ruth, spuściwszy włosy aż do ziemi…

Dziwnie, że czasem cały duch obrazu
  Wymaluje się nam jako cherubin
I stanie w myśli widzącej od razu,
  W oczach szmaragdy mając, w ustach rubin
I gwiazdę na kształt bladego topazu
  Ponad warkoczem! Jest to duch zaślubin
Z naturą, który nad Dźwiną i Preglem
Chodzi w surducie i zowie się Heglem.

Ale Aniela — do Heglistki wcale
  Nie dorośnięta, bliższa Afrodyty
Pięknością — taka święta, że na fale
  Stawu wejść mogła, i staw nie rozbity
Nosiłby nóżki jej… Jestem w zapale!
  I oto mówię, że piękność kobiety
Nie jest, jak mówi ksiądz, czartów ułuda,
Lecz może — w duchu będąc, robić cuda!

Aniela była taką duszą; ona
  Z Beniowskim tworzy jednego rycerza
I bohatyra. Polska przez nią śniona
  Świętą jest, wielką; z góry już uderza
Duchem na wszystkie słowiańskie plemiona
  I do żywota budzi i przymierza;
Wielka i silnym podniesiona lotem
Nad ludy, w ludach żywot budzi grzmotem.

Co piorunami ognistemi lunie,
  To coraz jeden grób oddaje ducha!
Zagotował się żywot w każdej trunie,
  Zniedokwasiła się zgnilizna, słucha
I wstaje… Kiedyż, o Boży zwiastunie,
  Gołębiu, który szepcesz mi do ucha
Te straszne rzeczy, zrobisz taką ciszę,
Że Polska to usłyszy, co ja słyszę?

Nad morza teraz uciekam, i blade
  Tęczą nadmorskich kwiatów, wietrzne pola
Depcę, a wielkich duchów o poradę
  Pytam; i często piorunowa wola
Ściąga mi taką moc, że ręce kładę
  Na wiatrach, jako na harfy Eola
Strunach, i gra mi wiatr jak najboleśniej,
A ja posyłam na północ te pieśni.

Na północ je posyłam — miejcie czucie!
  Bo kiedy głuchy grzmot bez żadnej chmury
Słychać — i kiedy słychać jakieś kucie
  Jakby podziemnych zbrój, i kiedy z góry
Słychać jakoby sztandarów rozprucie
  I szelest, niby orzeł je w pazury
Chwytał i ciągle darł, jak stare szatry —
Słuchajcie! to ja błogosławię wiatry.

I gdy na sennych was uderzą strachy,
  I gdy zbudzicie się w łożu spotniali
I usłyszycie, że drżą wasze dachy
  I tak trzaskają, jak kość, gdy się pali;
Kiedy was weźmie zimna śmierć pod pachy,
  Boga pokaże i przed Nim powali,
A będzie ziemia cicha jak mogiła: —
Słuchajcie! — bo ten strach, to moja siła!…

Kiedy nie wiedzieć skąd, dziecko się małe
  Rozpłacze, rączki założy na głowie,
Wpatrzy się w ciemność i stanie się białe,
  Jak próchniejąca wilcza kość w parowie;
Gdy włoski staną mu jak zmartwychwstałe
  I przedrzy wielki strach, i nic nie powie,
A co innego wam w uśmiechach skłamie: —
To mój go porwał wiatr i moje ramię…

Kiedy wyjdziecie na ziemię różaną
  Rankiem, a o mym duchu śnić będziecie: —
Trzody leżące na kurhanach wstaną,
  Owce się ruszą, perły łąk — znajdziecie
Tę okolicę całą zasłuchaną
  W powietrze, w dźwięki, w smutek. Jeśli w lecie
Żeńce na polach żną, to przy kopicy
Siądą, jak dawni rzymscy niewolnicy

Smętni i groźni: to moja daleka
  Moc i pieśń, która serca przeobraża
I niewolnika przedzierzga w człowieka.
  Ale cóż znaczy moc i pieśń harfiarza?
Na powieść moją smętną człowiek czeka,
  A mnie odleciał anioł, który stwarza;
I muszę przestać strofy, która ludzi
Łamaną sztuką bawi — a mnie nudzi.




Pieśń XIII

Był nad Anielinkami jakiś śpiew aniołowy
  Nad chatą… — Może to brzóz rozczesane warkocze
Bijąc o ściany białe, lekko wschodem różowe,
  Sprawowały te szmery bolesne i prorocze…
A chata świeciła się na kształt złotej pochodni,
Właśnie jak gdyby zleciał jaki anioł przedwschodni

I stanął na zieleni. A dalej mgłami siny
  Gaik, który otaczał szmaragdową lewadę;
A około gaika malwy i georginy,
  Jakbyś gwiazd aniołowych zapaloną gromadę
Widział w cieniu — tęczami gaj opasywały,
Ptactwo dzwoniło w lutnie — i kaskady grały.

Panna Aniela, widać, że listownie wezwana,
  Biegła i otworzyła chatkę swoją zamkniętą.
Ta była cała cicha, także wschodem rumiana,
  A pachnąca rezedą wskroś obsianą i miętą,
I ściany z cedrowiny dyszały mocną wonią,
A cichość była taka, że słyszałeś jak ronią

Za oknami Najady swe łzy, perła po perle,
  I po skałach rzucają przeczyste diamenty
…………………………………………..
…………………………………………..
…………………………………………..
…………………………………………..


Beniowski stanął przed panną Anielą;
  Lecz jak zmieniony — ach, w jakim żupanie!
Jak żebrak — łokcie podarte się bielą,
  Guziki wiszą, buty… Boże Panie,
Jak wieloryby, kiedy się ośmielą
  Wyjrzeć nad morza błękitne otchłanie
I westchnąć — Taki… ach! czy moje usta
Wymówią — stanął na kształt drapichrusta.

Aniela zlękła się; bo nigdy w życiu
  Nie wystawiała sobie bohatéra
Kochanka w takim okropnym rozbiciu
  Majątku. A on, żałosny kostyra,
Stał przed nią… w strasznym bardzo nieutyciu —
  Pół Don-Kichota, a pół króla Lira;
Bowiem zupełnie był bez przytomności,
Jak Lir; a skórę miał tylko i kości,

Jak Don-Kichote. O! jeśli myślicie
  Z Heglem, że czysta idea, na świecie
Zjawiona, wszędy w swoim innobycie
  Żyje, to w całym Ladawy powiecie
Nigdzie w smutniejszym ona wołokicie,
  Nigdzie na gorszej nie była dyjecie,
Jak w tym człowieku, ta idea czysta,
Z którą on cały wyglądał — jak glista,

I może nawet skutkiem tej idei
  Czystej wychudł tak nieszczęsny nieborak,
Jako poeta, który wiersze klei,
  A nie jest ani sektarz ani dworak.
A może też był w krainach nadziei,
  Gdzie go zaniosła chuda klacz Elborak,
Mahometanka, którą dla igraszki
Borejko Litwin wprzągł do kałamaszki,

Spotkawszy ją gdzieś koło Bałty. — Nie wiem…
  Ale to tylko wiem, że pan Beniowski,
Nie goniąc wcale pod żadnym modrzewiem
  Za Świtezianką, miał butów podnoski
Podarte, albo spalone zarzewiem,
  Jako u Danta, gdy ten śpiewak Boski,
Emigrant jak ja, wpadł między straszydła,
Co z kości miały pierś, a z ognia skrzydła.

Beniowski w krótkiej nadzwyczaj włóczędze
  Poznał tajemnych rzeczy bardzo wiele.
Mówią, że spotkał jak Makbet trzy jędze
  Na pustym stepie; że w starym kościele
(Wszystko znalazłem w jednej dawnej księdze,
  Którą na półkach mam oprawną w cielę)
Że w starym, mówię, kościele raz zasnął,
A w kościół lunął deszcz i piorun trzasnął.

I bohatera mego jasne oczy,
  Błękitne, wielkim swoim płomieniskiem
Oćmił; ślepego chwycił duch proroczy
  I zrobił widzeń złocistych igrzyskiem.
Chan Giraj chciał mu dać dziesiątek koczy
  I zrobić wodzem nad tym koczowiskiem;
Ale odłożył to na czasy drugie,
Krótki w nim widząc wzrok — a myśli długie.

Borejsza Litwin potem go kaptował
  Dla Radziwiłła; lecz mój Węgro-Słowak
Proroczym duchem Litwina zgruntował
  I odpowiedział ni tak ani owak.
Litwin jak ślimak zaraz rogi schował
  I jak za węży Coopera Pothowak
Utonął w gęstych traw stepowych wniki
I ponurtował w swój las — w mateczniki.

Lecz pierwej ostrzegł Chana, a prywatnie,
  Po przyjacielsku, usta w same ucho
Włożywszy, że się Beniowski w ostatnie
  Zgrał i przed sądów ludzkich zawieruchą
Uciekł; dlatego na strzały harmatnie
  Szedł tak odważnie i z taką otuchą,
Jak Achill, bo też spod prawa wyjęty,
Nie mógł być ranny nigdzie, tylko w pięty.

Dodał, że to jest duch francuski, z duchów
  W Polszcze najgorzej uważany… nawet
Wyklęty; że jest takich wiele zuchów,
  Więcej niż harmat w Nieświeżu bez lawet,
Więcej niż w Chana wojsku jest kożuchów,
  Więcej niż w kłótni gorzkich słów wet za wet
(Przedrabowawszy wprzód Lindego słownik)
Tygodnikowi oddał Orędownik.

Dodał, że każdy taki duch francuski
  Jest pod klątwami wielkiemi kościoła;
Że jeden się udławił, jedząc kluski,
  A inni, chociaż wesołego czoła,
Schną wewnątrz, jakby je kwas palił pruski
  Albo Cyrcejskie zaraziły zioła
Świniną. — Nie mógł dociąć niczem lepszem,
Bo Chan Beniowskim wnet zbrzydził, jak wieprzem.

I gdy mój rycerz po spaleniu Bałty,
  Na co Chan patrzał z wieży, klaszcząc w dłonie,
Myślał i roił — (o jak piękne kształty
  Imaginacja ma, kiedy rozpłonie
I rozumowi zadająca gwałty
  Gmachy buduje na tęczy ogonie!)
Gdy rycerz, mówię, mój już roi bosko
Z Tatarów — legią niby jakąś włoską

Po jasnych polskich polach latającą,
  Dębowych ciemnych lasów oboźnicę,
Chmurę, w której się blaski mieczów mącą,
  Tak, że ją bierze chłop za błyskawicę,
A w nocy widząc, za chmurę idącą,
  Co wszystkie niebios zabrała księżyce,
Zwinęła w jeden kłąb i mgławo płonie,
Miesiące w srebrne zamieniając konie…

Gdy marzył, mówię, że taką wiatrówkę
  Z szarych złodziei i cichą harmatę
Będzie miał wkrótce na komenderówkę,
  Gdzie zechce, całą narazi na stratę,
Zgubi w stepowym tańcu jak podkówkę,
  Razem z nią legie burłaków brodate
Zgubiwszy, tak że (przechodzi mnie mrowie)
Ruski historyk, o niej… nic nie powie!…

Gdy marzył, mówię, tak i rósł w niebiosa
  Nadzieją przyszłej sławy, — aniołowie
Ugwiazdzonego nad nim stali włosa
  I owej myślą stawianej budowie
Runąć kazali, strzeliwszy z ukosa
  Słońcem po kolumn fantastycznych głowie.
Tak, że z rubinów wzięły blask niezwykły
I szmaragdami stały się — nim znikły.

Spyta mię teraz kto: czyliż nie lepiej,
  Aby ci zacni aniołowie Bozi
Pomogli byli ręce, która szczepi
  Strach i śmierć, — szabli, która wroga mrozi
I często krzyżem płomiennym oślepi,
  Zrobiwszy z siebie krzyż i wiatr?… Ambrozji
Gdyby naleli byli w życia czarę,
Nim usta stracą smak i w ten smak wiarę?

Czyliż nie lepiej, aby w trochę ciała
  Oblekli byli marzenia młodości?…
O Trojo! jeszczebyś aż dotąd stała
  Pełna cnót dawnych, starych, — i miłości…
Jak dawny kościół cedrowy — spróchniała,
  Gdzie jednak Boża woń aż dotąd gości,
A często belka stara w oczach ludu
Rozkwitnie różą lub narcyzem cudu.

Bo i z tych starych łbów szablą naciętych
  Mogłaby jeszcze wykwitnąć myśl duża,
Piękniej niż dzisiaj; bo jak z ducha świętych,
  Większy by wyszedł kwiat, pełniejsza róża!
I na turkusie skrzydeł rozciągniętych
  Mogliby swój duch za anioła stróża
Postawić światu, gdybyś ty był, Panie,
Aniołom twoim kazał mieć staranie

O tych dzieciątkach starych! A to oni
  Nie pożegnawszy nas nawet, i woli
Nie zostawiwszy względem starej broni
  I względem swojej puścizny i roli,
Odeszli… Ucho jeszcze nasze dzwoni
  Brzękiem ich szabel, serce jeszcze boli
Bolem ich serca; lecz pełna zamętu
Myśl, bo odeszli nas — bez testamentu.

Któż słyszał jakie tajemnicze słowo,
  Na którem stanąć mogliby synowie?
Wszystko śpi głucho pod deską grobową!
  Kto co od trumien zasłyszał — niech powie,
A odbudujem całą Polskę nową
  Na tym jedynym, tajemniczym słowie!…
Na tę myśl anioł się we mnie uśmiecha
A razem pełny łez… Cóż? nigdzie echa!

Nigdzie!! Tylko ten rym tętniący bieży,
  Jakoby w rzymskiej ruinie kaskada,
Co skrzy i błyska i dymi i śnieży,
  I płacze i grzmi i jęczy i gada —
I swój nimfowy włos tęczami jeży,
  A spodem głazy powoli wyjada
I tak przy słońcu i tak w blask miesiąca,
Jak Chrystus… ciągle w sobie pracująca.

Więc pod tym grzmotem, pod temi kolory
  Jest dziwna, smętna praca; bo to nie to,
Że z myśli różne leją się upiory,
  Że z pełną jestem wymyśleń kaletą;
Ale wierzajcie… żem rymu podpory
  Podłożył sercem — i to moje veto
Przeciw fałszowi kiedy duch mój rzuca,
To więcej mię to kosztuje — niż płuca…

Otóż Beniowski mój powrócił z Wschodu
  Właśnie jak veto żywe, lecz obdarte
I biedne; doznał pierwszego zawodu,
  Przewrócił tego świata pierwszą kartę
I przyszedł jako nędzarz do ogrodu
  Pokazać serce, które więcej warte,
Niż to, co za nie dawali na świecie
Ci, co kupują serca na tandecie.

Mroczny, wstydliwy, z pochyloną głową,
  Po przywitaniach pierwszych rzekł: — „Hrabianko!
Przyszedłem wrócić tobie twoje słowo,
  Oddać pierścionek; żadną odtąd wzmianką
Nie będę trudził twych myśli — grobową
  Ziemią zasypię oczy… Podolanko,
O! Podolanko piękna, bądź mi zdrowa!
Daruj, że w takim stroju, takie słowa…”

Tu zaczął jąkać się, bo kawalerstwo
  Żywe lękało się w nim jakiej wzgardy;
„Daruj, rzekł, dawne z twym sercem braterstwo,
  Dawne twe łaski — a teraz los twardy
I moje, patrzaj, żebrackie żołnierstwo
  I różne życia mojego azardy,
Szczęście wczorajsze i ta, co mię pędza
Po czarnym świecie, ta dzisiejsza nędza,

„Gdy porównane w twojej myśli staną,
  Może wycisną łzę, o moja pani!
Bądź mi na wieki teraz pożegnaną,
  A nie idź za mną, bo ja do otchłani
Idę.” — To mówiąc, twarz swą obłąkaną
  Obracał wszędy, jakby go szatani
Ścigali, nawet nie dając pokoju
U stóp kochanki, przy brzęczącym zdroju,

W pasiece leśnej. A do niego ona,
  Z oczu zdziwionych czyniąc słoneczniki,
Bo słońcem była zrennica zatlona,
  A rzęsy pełne pereł, jak promyki
Świeciły wkoło; a głos z głębi łona
  Wychodził cichy, lecz straszny i dziki —
„Co? rzekła, po toś przybył i mnie z domu
Kazał dziś witać siebie po kryjomu,

„Abym słyszała, ja, która tak wiszę
  W powietrzu, jako ta smętna kaskada,
Abym słyszała to, co teraz słyszę,
  Że skała, z której ja lecę — upada?
Ty, coś mi sercem Czarnego Zawiszę
  Przypomniał — ty wódz tego ludzi stada,
Ty, przez tę szlachtę z wszystkiego odarty,
Sam drzesz ostatek szczęścia? Cóż ty warty?

„Powiedz! Więc i ty na sercu kaleka?
  Nie mogłeś wiary zrodzić w serce moje?
O, trup ty! stójże ode mnie z daleka,
  Bo ja się próchna i robaków boję.
Cóż ja kochałam, kochając człowieka?
  W cóż ja wierzyłam, wierząc w serce? Stoję
Jak nad przepaścią jaką — sama jedna
I opuszczona wiecznie — o ja biedna!

„Gdy patrzę w oczy twoje, widzę jasno,
  Że ty naprawdę żegnasz… Wieki miną,
Te gwiazdy, które dziś świecą, zagasną,
  A nie odmieni się sercom, co giną,
Nic a nic! Lecz ty nie przez duszę własną
  Tak postępujesz ze mną, z tą jedyną
Duszą, co tobie spadła jak z miesiąca —
Siostra i matka razem — i służąca.

„Musi być jakaś okropna przyczyna
  Tego rozdziału, tej bolesnej rany,
Którą mi dajesz w serce; bo ta sina,
  Bo ta wychudła twarz i te łachmany,
Na które patrząc, strach mi głos ucina,
  Są przecież ludzkie; a ty jak szatany
Zimny, choć oczy twoje łzą zabiegą,
Masz w skrzących oczach coś nieczłowieczego!

„Powiedz mi, skąd ten blask i takiej dumy
  Rys na twym czole? Co? tyś przeciw Boga
Wstał… Co? nie prawda? Słyszę jakieś szumy
  W tym lasku, tam na step wychodzi droga…
Choćbyś ty wodzem był upiorów dżumy,
  Choćby na twoich piersiach była sroga
Śmierć, jako piorun przychodząca Boży
Głowie, co na twej piersi się położy;

„Ja… kiedy patrzę na świata pustkowie,
  Kiedy… a wszystko obejrzałam wzrokiem,
To czuję, że to jedyne węzgłowie,
  Ta pierś oblana moich łez potokiem…
Tu na kamieniu tym żałośnej głowie
  Pozwól poleżyć — reszta jest obłokiem,
Reszta jest niczem — ten świat, ziemia cała…”
Jękła, przegięła się w pół — i omdlała.

Beniowski w trudnej bardzo pozyturze
  Stał, bo ją trzymał w pół upadającą.
I razem słyszał, jak się leśne róże
  Ruszyły, uczuł i mróz i gorąco —
Usłyszał bowiem szelest, i na wzgórze
  Podniosłszy oczy, spojrzał — na patrzącą
Parę schowaną w kaskadowym pyle
I w różach… ujrzał Dafnicką Sybillę

Z księciem Luborem! Wnet poszedł do głowy
  Po rozum i choć, zda się, nie wart grosza,
Żebrak — postąpił jak hetman niżowy,
  Ludzi dobywszy sobie zaraz z kosza;
Wystrzelił, a na strzał pistoletowy
  Zbiegła się jakaś okropna wołosza
Różnego stroju, barwy, różnej broni,
Ludzie, od których człek uczciwy stroni.

Ci wszyscy, słuchać nauczeni giestu,
  Poszli na wzgórze; i po krótkiej chwili
Brzęku, bo książę bronił się — szelestu,
  Bo się trzepała leksza od motyli
Pani Dafnicka, dawszy we czterdziestu
  Radę i księciu i pani Sybilli,
Jako rycerskie pozwalały czasy,
Z parą tych jeńców żywych — poszli w lasy.

Za niemi poszedł Beniowski, a krzywa
  Zda mi się bardzo teraz jego ścieżka!
A przy Anieli sennej niańka Diwa
  Płakała. — Taka w tym kraju zamieszka
I taka była wtenczas nieszczęśliwa
  Krwią zamieszona różnych żądz lemieszka,
I taki rycerz mój, co po buzdygan
Idąc, zaczynać musiał jako cygan.




Pieśń XIV



I

W złotej Ladawie dopiero wieczorem
  Spostrzegła szlachta, że pani Sybilla
Z księciem, którego nazwano Luborem,
  Zniknęła. Oknem patrzano co chwila,
Czy gdzie nie widać ich zajętych sporem
  O wiersz Homera, Danta lub Delilla;
Ale nie, nigdzie o nich ani słychu…
Liście w ogrodzie szeptały po cichu.

Ale w tych szeptach, co się anielskiemi
  Wydają, kiedy brzoza z brzozą gada,
Żaden szept głośny dźwięki francuskiemi
  Nie szepnął. Więc żart powiedział nie lada
Kaźmierz Pułaski, że ucho do ziemi
  Po wojskowemu przyłożyć wypada
I słuchać. Na to księżna rzekła sucho,
Aby przyłożył do księżyca ucho —

Bo pewnie na nim są. Więc Amfitryjon
  Starosta bardzo przytoczył ciekawie
To, co o żonach rzekł filozof Bijon,
  Że jeśli piękną weźmiesz, toś w obawie;
A jeśli brzydką, toś unieszczęśliwion…
  Dylemma, które w wielkiej było sławie
Za Jezuitów, w filozofii klasach,
  Bo myśl w nim chodzi tak, jak na zawiasach.

Jednak zaczęto się lękać, gdy stary
  Zegar już dzwonił dwunastą godzinę,
A szlachta wina dolawszy do miary
  Była w fantazji… zdjąć pozłotowinę
Z księżyca lub wsiąść zaraz na bajdary
  I przez Dniepr płynąć albo też przez Dźwinę
Po szóstą świata część, której odkrycie
Przeczuła — łowiąc muchy po suficie.

I nie dziw, bo świat ich już był opalem
  I tęczą, i gwiazd pełną i promieni,
Za którą złota stała Jeruzalem
  Drzew szmaragdowych pełna i kamieni,
Z których jeden jest męczeńskim koralem
  I ciągle od krwi polskiej się czerwieni;
A bramy, co się przed polskiemi berły
Odemkną, z łzy są jednej, z jednej perły.

Takie się miasto z nich każdemu śniło,
  A każdy widział podobnie, jak drugi.
Najbliżej bram był szlachcic Poletyło,
  Który pod stołem już leżał jak długi.
Od lotu, widać, nazwisko mu było,
  I dotąd, widać, pradziada zasługi
Lotne działały w synie, że uderzał
Skrzydłami o strop — gdy pod stołem leżał…

………………………………………..
………………………………………..
………………………………………..
………………………………………..



II

„Podobnie owo oczu się zamknięcie
  Zdarza Homerom… Więc bądźmyż my ślepi
Na to, co nasze wielkie przedsięwzięcie
  Na przyszłość może tutaj nędzy szczepi;
Puściliśmy się już na tym okręcie,
  A więc nikt nie mów, że byłoby lepiéj,
Gdybyśmy byli nie rzucali brzega.
Kto z nami umrzeć chce — ten nasz kolega.

„Wszyscy my bracia!” — Tutaj go powoli
  Serce wynosić jęło z retoryki. —
„Wszyscy my bracia! bo równo nas boli
  Serce, i równe mamy pamiętniki
W duszach ojczystej sławy i niedoli;
  Król narzucony, obce rozbójniki
W kraju, francuskie duchy obok tronu,
My jedni, jakby wodze Askalonu

Z krzyżem na naszych piersiach i sztandarach,
  Z łachmanem niby ostatnim bławatu,
Na ukraińskich gołych wichrach, jarach,
  Przeciwko wrogu… ba i przeciw światu.”
To mówiąc, w takich był Potocki żarach,
  Takiego dostał na policzkach kwiatu,
Jak Achill, kiedy mieczem chce ciąć głosy,
A duch Minerwa chwyta go za włosy.

Wtem jeden szlachcic krzyknął: „O głos proszę!”
  Szlachta zwróciła nań oczy ciekawie;
A on z powagą wielką: — „Oto wnoszę,
  Abyśmy pana Podczaszego sławie
Wznieśli kolumnę.” — Ja, co kwiaty koszę
  W nezabudkowej przeszłości murawie,
Musiałem i tę wspomnieć mowę walną
Szlachcica — co miał myśl monumentalną.

Wniosek ten jednak znikąd nie podparty
  Upadł, lecz pana Podczaszego zmieszał.
Obaczył, że to lwy są i lamparty,
  Że ten, co go czci, jutro będzie wieszał;
W górę więc swój łeb trzymając zadarty
  Rzekł: „Kolumnami Waść nie będziesz wskrzeszał
Ojczyzny ducha… Pierwej trzeba było
Nad Sobieszczyków je wznosić mogiłą!

„Toby Waść, w szkołach będąc małym żakiem,
  Napoił się był tej kolumny wonią
I wiedział, jakim trzeba być Polakiem,
  Aby kolumna ze złocistą skronią,
Z ogromnym białych posągów orszakiem
  Szła na grobowiec, i nad czasu tonią
Na kształt świętego pozostała drzewa,
Co, zda się, oczy ma, a sercem śpiewa.

„My ledwie warci… o jak serce boli,
  Że może i to nam wzbronione, Chryste!
My ledwie warci, że pacierz sokoli
  Będzie po krzyżach szedł w powietrze mgliste,
Że wróbel, który po śliwach swawoli,
Słysząc… a światło niech im wiekuiste.”
………………………………………..
………………………………………..
………………………………………..
………………………………………..



III

„Ale w nas obu jakiś nieśmiertelny
  Grzmot słychać, duszę jakąś doskonałą,
Która jak rycerz występuje dzielny,
  Gdzie trzeba, i wnet ubiera się w ciało.
A że my straszni, to Bóg wie piekielny,
  Bo zawsze na wspak stawia swoje działo
I wichrem strasznym obu nas rozdziela
I w oczy garścią nam piorunów strzela,

„Gdy chcemy naprzód.” — Rzekł; a w całym gieście
  Był taki straszny, że szlachta struchlała
Mówi: — „Chorobę ma wielką… boleście
  Rumatyczne mu nadłamały ciała;
O wiecznym jakimś mówił manifeście,
  O włóczni — widać, że w boku została
Włócznia kozacka, którą pod Winnicą
Dostał w bok…'' Szepcą z wielką tajemnicą,

Ażeby Żyda powiesić felczera,
  Co nie namacał jej, a rzekł, że trzyma.
O! jakże trudno służyć za Homera
  Szlachcie i ciągle za nią iść oczyma!
Pułaski na nich plany swe opiera;
  Jemu już w oczach gdzieś karpacka zima
Srebrna, bez dachu i nawet bez płota,
Jednemi tylko sztandarami złota

I ukwiecona świeci się a oni
  O powieszeniu Żyda radzą z boku!…
Rzekniesz o wiośnie — to zaraz Fawoni
  Z trawkami igra nad brzegiem potoku;
Z tej legii, która po husarsku dzwoni
  I w historycznym gdzieś dawnym obłoku
Podnosi miecze ogromne jak młoty
I rząd łabędzich skrzydeł zorzą złoty

Rozwija… z tego dawnego husarza,
  Co za Krzyżakiem pędzi się śród błonia,
W kark dzidę swoją mu zabójczą wraża,
  Hełm na hełm, konia mu wsadza na konia
I z trupem lecąc, szeregi przeraża,
  Bo zda się, paszczę trupa w siebie wchłania
I w strzał srebrzystych mogilnej zamieci
Do piekła, jak coś skrzydlatego, leci…

Zamiast straszydła tego, co na sztabę
  Człowieczą wskoczył, zgniótł w skrzydłach i w rękach
A potem rzucił ścierwo w kruki rabe
  I dalej leciał, słyszany po jękach,
A potem w domu ściskał swoją babę
  I o Chrystusa czerwonego mękach
Śpiewał żałosne godzinki… mam oto
Na Boga! salę mam ogromną, złotą,

Wielką figurę, w szarym szarafanie,
  W amarantowej czapce aksamitnej,
Na szabli; i mam drugiego, mospanie,
  Rycerza wielkiej zrennicy błękitnej,
I mam ogromną wojnę. Bożą w planie,
  Podobną wojnie jakiej starożytnej,
I mam podolskich tyle wonnych kwiatów,
I mam ten miesiąc biały — hostię światów.

………………………………………..
………………………………………..
………………………………………..
………………………………………..
………………………………………..
………………………………………..



IV

Czuje już szlachta, że nie o to chodzi,
  Aby wypędzić króla i Moskali;
Tu duch powstaje, a Pan Bóg dowodzi,
  A zaś szaleństwa pełna druga szala…
Gdy mówił, drugi chwiał się na kształt łodzi
  Gdy przywiązaną ciągle chwyta fala;
Potem rozpłakał się i na kolana
Padłszy, rzekł: — „Imię przenajświętsze Pana!”

I omdlał; potem przyszedłszy do siebie,
  Rzekł: — „Więc ty wszystko wiesz, i tę decyzję,
Która już teraz zatrzymana w niebie,
  O którem miałem taką straszną wizję,
Żem stracił rozum” ……..
……………………………………………………………
……………………………………………………………
……………………………………………………………



V

A w grotach były światła zapalone,
  Tak, że się z każdej lała jasność żywa
Wodzie, i słupy rzucała czerwone
  Po stawie, co się wahał jak oliwa.
W jednej z grot, jako Walkirie szalone
  Stały trzy wiedźmy i staruszka Diwa,
Natknąwszy szarej do włosa szałwii,
Z wielkim pieniądzem na czerwonej szyi.

Ta coś wróżyła — a szlachcice starzy,
  Siedząc przy dzbanach cynowych, słuchali;
Panna Aniela, widząc tych husarzy,
  Ten ogień, wiedźmy — a wszystko to w dali
Jeszcze straszniejszej nabierało twarzy —
  W podskalnej, drzewy ocienionej sali
Zlękła się; dziewczę drzącą wzięła ręką
I całą grotę obeszła z Helenką.

I tak obiedwie strwożone dzieweczki,
  Obiegłszy grotę, zbliżyły się do niéj
Przez inne kręte i ciemne ścieżeczki,
  Brnąc po pas w różach, lilijach, lewkonii,
I pod most weszły bardzo małej rzeczki,
  I tam w lilijach podobna Dziewonii
Hrabianka rzekła: — „Tu nam doskonale,
Ale co dalej robić, nie wiem wcale.”

Na to Helenka: — „Ja tam, panno droga,
  Muszę pod sosną być, gdzie pan nadjedzie.
Wielka to bardzo dla mnie biednej trwoga,
  Bo może kogo on z sobą przywiedzie.
Wtenczas nie ujdzie ani jedna noga,
  Będą strzelali… a ja tam na przedzie
W mojej błyszczącej zaścierce stojąca
Kulom jaśniejszą będę od miesiąca…

„Ot serce mi tak przewidując puka,
  Jakby mnie oni mieli trafić kulą.
Myśl we mnie dawnych smętnych piosnek szuka,
  Które ja w chacie śpiewała z matulą,
Oj! jeśli mnie ta wróżba nie oszuka,
  Każ mię panienka śmiertelną koszulą
Okryć i grzebać ze świecami jasno,
Jakby ja była ptaszką twoją własną.

„Każ mię tam, panno, pogrzebać pod gajem,
  Gdzie my chodziły często po czernice;
Bo już nie przyjdę więcej z korowajem,
  Nie ustrzygą mi włosów mołodyce…”
Na to Anielka: — „Więc tu nad ruczajem
  Zostań, ja pójdę tam, zakrywszy lice;
A ty idź, powiedz, niech piastunka Diwa
Wcześnie z tą szlachtą ratować przybywa.”

„Nie! tak nie można, rzekła tamta druga,
  On pozna pannę po jedwabnym stroju;
Niech już ja na to odważę się, sługa,
  W białej koszuli, w malinowym zwoju.
Panienka nie wiesz, jaka męka długa,
  Jak to nie można twarzy obmyć w zdroju,
Jak to wstyd długo rumieńcem maluje,
Gdy pan obejmie stan — i pocałuje!”

„Dlaczegoż ty masz…? krzyknęła Aniela,
  A potem rzekła: Co? czy nie masz noża?
Ja ci przysięgam w imię Zbawiciela,
  Że gdybym sama była śród rozdroża,
A była za mną przepaść i topiela
  Pełna gdzieś na dnie ognistego morza,
Skoczyłabym w nią prędzej, niżby kto mię —
Nie, nie — nie można żyć po takim sromie!

„Nie idź tam, ja ci zakazuję, proszę,
  Helenko moja, nie idź!” — Na to ona:
„Z konia nie zsiądzie to złote panosze,
  Szabli nie rzuci i szlachtę pokona.
Niech już ja, panno, mój wstyd sama noszę,
  Złoto ja wzięła — ot mi z pokołona
Brzęczą pieniądze jego; ja bogata,
Złotem i wstydem wykupiła brata…”

Na to Aniela: — „W imię Pana Boga,
  Ja mu to złoto czarne oddam sama!
Panie Branecki, — wykrzyknęła sroga, —
  Otworzy ci się nasza dworska brama!
Przysięgam, wyjdziesz, i więcej twa noga
  Tu nie postanie! to twój ślad — to plama —
Helenko, razem pójdziem pod sosenkę…”
To mówiąc, już szła i wlokła Helenkę.

Było maleńkie w Anielinkach wzgórze,
  Gdzie jedna sosna między inne drzewka
Złocistsze, między kaliny i róże
  Weszła i stała, jak smutna Litewka…
Tam było miejsce pod drzewem nieduże,
  Strumień i jego szemrająca śpiewka,
Dobrze obrane miejsce na dziewiczą
Schadzkę, z Egerią jaką tajemniczą.

Gdy się zbliżyły, ujrzały z daleka
  Dwóch konnych; był to pan Branecki w burce
I przy sobie miał drugiego człowieka,
  Z którym rozmawiał o starosty córce.
Ona słyszała, jak ją on wywleka
  Z komnat dziewiczych; jak myśli jaszczurce
Pozwala łazić po niej; jak ją plami,
Mówiąc o wdziękach brudnemi ustami.

„Co myślisz, mój ty Dzierzanowski? rzecze,
  Czy w Indiach, twoje musztrując Cypaje,
Widziałeś jakie oko, co tak piecze
  I tyle ognia pod spojrzeniem daje?
Jeśli tu z naszych kto szponów uciecze,
  Król powie, żeśmy obadwa mazgaje,
Żeśmy tu poszli szukać tylko sińca,
A nie przywieźli żadnego gościńca.” —

Na to pan Dzierzwa–noski… kłamca wielki,
  Lecz człowiek tylko zepsuty w połowie:
„Ja trzymam tylko się każdej butelki,
  Bom w Indyach stracił tę rzecz, co się zowie
Miłością. Miałem harem i ród wszelki,
  I przynieśli mi syrenę Bonzowie,
Co miała ogon rybi i dwie twarze,
A sam uczyłem ją grać na gitarze.

„Otóż kiedy mię raz uśpiła śpiewem,
  Śpiewając jako maleńkie słowiczki —
Było to, pomnę, pod korkowym drzewem,
  A nauczyłem ją jednej kantyczki —
Otóż widząc mię, że śpię, w ręku lewem
  Mając gitarę, a w prawym nożyczki…”
Branecki przerwał: — „Podcięła jak szczygła!
Czemuż języka tobie nie ustrzygła?

„Ja ci o ważnych rzeczach, mój Dzierzasiu,
  Gadam, a ty mi znów kłamiesz bezczelnie,
Jak tam się w jakimś kochałeś karasiu;
  Gdy strzelasz, strzelajże przynajmniej celnie…
Lecz co to widzę? tam na pozalasiu
  Jakieś światełka. Cóż to mojej Elnie,
Że nie przychodzi? Czy bierze z migdałów
Wannę?… Słyszałeś? co to? kilka strzałów!…

„Zda się, że gdzieś tam we dworze strzelono.
  Czy nie słyszałeś nic? Dali-Bóg, bójka!
Ty jedź do zamku, a ja inną stroną.
  Każ, niechaj w bryczce będzie moja trójka…
Patrz, patrz, patrz! brzozy poza nami płoną!
  Dobrze, że drutem podszyta ta czujka!
Jedź! lepiej, że dwie obierzemy drogi —
Strzelają — słyszysz, mój Dzierzasiu? w nogi!”

To rzekł, i rzucił się na bok w gęstwinę,
  Gdzie mu gałęzie od drzew zawadzały.
Wtem… pannę spotkał i białą dziewczynę
  I cofnął od nich konia, choć był śmiały.
Myślał, że duchy po księżycu sine
  Na drodze jemu zachodzą od skały;
A one obie także, jak łabędzie,
Śród brzóz czekały strwożone, co będzie.

Wreszcie Aniela, już strzelaniem bliskim,
  Bliskiemi także ośmielona groty
I władzą, którą ma nad duchem niskim
  Duch wielkiej Bożej miłości i cnoty,
Rzekła: — „Z anioły ja jestem — a ty z kim,
  Wodzu Moskali i podłej hołoty?
Dlaczego na mnie za drzewami szczekasz,
A gdy ja stanę w oczy, to uciekasz?

„Panie Branecki! słyszałam i sądzę
  Tak, jak są warte, twe brudne obmowy.
Helenko, rzuć mu w oczy te pieniądze!”
  Na to on, wcale nie straciwszy głowy:
„Gdzież to hrabianka błądzi?” — „Ja nie błądzę,
  Rzekła, lecz przyszłam ci mój próg domowy
Pokazać palcem, byś szedł precz z dziedzińca
Do twego króla pana — bez gościńca!”

Branecki zaśmiał się: — „Hrabianko moja,
  Dali-Bóg, gdyby spokojniejszą chwilą,
Przylgnąłbym tutaj, jak pasterz u zdroja,
  I pasł twe trzody. Teraz wdzięków tylą
Strwożony więcej, niż napadem zbója,
  Drzę.” — Tutaj ujrzał, że się drzewa chylą,
Że wypadają ludzie… porwał w rękę
Szablę, a drugą porwawszy Helenkę,

Bo była bliżej, posadził na siodle
  Przed sobą, i z nią cofał się w gęstwiny;
Tak zasłoniwszy się od strzałów podle,
  I mając puklerz z krzyczącej dziewczyny,
Jak rycerz, który ma na tarczy godle
  Pannę — w rumiane konia pchał kaliny;
Zawsze ku ludziom zwracając jej łono,
Miał znikać w gęstych krzewach… wtem strzelono!

Kto strzelił, pewnie teraz tego dzieła
  Żałuje! bo po strasznym, głuchym strzale
Nie on… lecz ona na koniu krzyknęła,
  I głos jęczący jej odjęknął w skale…
Potem gąszcz wszystko liściem owinęła:
  Rycerz, dziewczyna, koń w kwiatowe fale
I w gęstwę wpadli, a księżyc za niemi
Bił w czarne drzewa mieczami srebrnemi.

Nie człowiek, zda się, lecz wielka jaszczurka
  W srebrzoną falę mórz zielonych wpadła,
Potem tam szlachta dała za nią nurka
  I krzewy na bok rozdzielając kładła;
A gdy zniknęli — to starosty córka
  W ciszy, na mszonym kamieniu usiadła
I przerywała czasem swe korunki
Nabożne, głośno wołając piastunki.

Wtem wyszła z gęstwin tych zabójczych Diwa,
  Niosąc na ręku Helenkę bez ducha,
W drugiej garść wielką smolnego łuczywa,
  Z której dym czarny i ogień wybucha…
Aniela wstała: — „Co? czy jeszcze żywa?
  O! niech mię Pan Bóg na niebie wysłucha!
Niech ona żyje!” — dotknęła ją ręką,
Leżącej u nóg — „Helenko! Helenko!

Helenko!” rzekła, budząc ją — nie wstała
  Dziewczyna na to serdeczne wołanie.
Więc panna widząc, że dzieweczka spała
  I tak anielskie miała ciche spanie,
Ust przybliżyła i pocałowała;
  I rzekła potem cicho: — „Chryste Panie,
Jakże ją do mnie tu śmierć przybliżyła;
Zda mi się, że to moja siostra miła…”

A Diwa: — „Tobie ta śmierć przeznaczona
  Była! taj dobrze, że ją wzięła sługa.
Od rana ja dziś chodzę, jak szalona,
  Taj siekierycha w chacie jest, i druga;
Izba jałowcem stoi wykadzona,
  Mój mąż do trumny deski, kołki struga,
Pogrzeb gotowy od ranka białego,
A Bóg, co dał sen, dał i umarłego…

„Idy do zamku, panienko! tam stary
  Nie wie, co robić, i pieniędzmi dzwoni…
Oj! miałaby ty w zamku srebrne mary,
  Gdyby nie ten duch biały, co cię broni.
Idy, panienko, a tu jak świt szary
  Przyjdź, mając kwiaty zaszeptane w dłoni
I przynieś jaką tam starą sukienkę,
Co tobie krótka, zda się na Helenkę.”

Rzekła i wzięła znów z jasnej murawy
  Ciało, które się łamało na dwoje.
A panna poszła do dworu Ladawy
  I zaraz weszła na wielkie pokoje.
Ojciec jej siedział śród ciemnej kurzawy
  I zaraz do niej — „Miłe dziecko moje,
Prezentuję ci bohatyry młode —
Ci, którzy tu nam wracają swobodę…

„Oto jest sławny już dawno z imienia
  Pan Kosakowski — podobno, żeś rodem
Z Litwy? — to wcale, wierz mi, nie odmienia
  Mojego serca; przyjmę ciebie miodem
Litewskim. Dojdziesz pewnie do znaczenia,
  Świecąc jak słońce Litwie takim wschodem!
Dusza Waćpana moją duszę zgadła. —
Córko! każ zmienić w izbach prześcieradła…”

………………………………………………………..
………………………………………………………..






Beniowski
Pięć pierwszych pieśni






Pieśń I

Za panowania króla Stanisława
  Mieszkał ubogi szlachcic na Podolu,
Wysoko potem go wyniosła sława;
  Szczęścia miał mało w życiu, więcej bolu;
Albowiem była to epoka krwawa,
  I kraj był cały na rumaku, w polu;
Łany, ogrody leżały odłogiem,
Zaraza stała u domu za progiem.

Maurycy Kaźmierz Zbigniew miał z ochrzczenia
  Imiona; rodne nazwisko Beniowski.
Tajemniczą miał gwiazdę przeznaczenia,
  Co go broniła jako Częstochowski
Szkaplerz: od dżumy, głodu, od płomienia,
  I od wszystkich plag — prócz śmierci i troski;
Bo w życiu swojem namartwił się bardzo,
A umarł, choć był z tych, co śmiercią gardzą.

Młodość miał bardzo piękną, niespokojną.
  Ach! taką tylko młodość nazwać piękną,
Która zaburzy pierś jeszcze niezbrojną,
  Od której nerwy w człowieku nie zmiękną,
Ale się staną niby harfą strojną
  I bite pieśnią zapału nie pękną.
Przez całą młodość Pan Beniowski bujnie
Za trzech ludzi czuł — a więc żył potrójnie.

Wioseczkę małą miał — ale dziedziczną,
  Dwadzieścia miał lat — był u siebie panem.
Spraszał do domu szlachtę okoliczną.
  Fortunka jego ciągle ciekła dzbanem.
Miał nadto proces i sprawę graniczną;
  A prędzej sprawę wygrałby z szatanem,
Niż z ową psiarnią wtenczas palestrantów:
Słowem, że przyszło do długów i fantów.

Pozbył się naprzód klinów i futorów.
  Potem i konie wyprzedał z uprzężą —
Nie znano wtenczas jeszcze w Polsce szorów,
  O które żony dziś mężów ciemiężą —
Pozbył się potem swoich białozorów,
  Regentowi dał charty — w rękę księżą
Ostatnie grosze dwa za ojca duszę,
I na ornaty dwa ojca kontusze.

Z tych majątkowych ostatnich konwulsji
  Nie zyskał, jedno wyrok przeciw sobie:
Wyrok, w którym rzecz była o ekspulsji.
  Mało o to dbał (tracąc na chudobie,
Dzisiaj są ludzie młodzi stokroć czulsi),
  Lecz Pan Beniowski rzekł: ja sam zarobię
Na drugą wioskę, et si non mi noces
Fortuna — z wioską nabędę i proces.

I znowu mój syn będzie miał przyjemność
  Z palestrą jadać i być Akteonem;
I na przyjaciół wzdychać niewzajemność,
  I stać, tak jak ja, pod ciemnym jesionem,
Który mój ojciec sadził… O! nikczemność!
  Tu Pan Kazimierz jęknął harfy tonem,
I na szumiący jesion łzawo spojrzał.
W tej chwili zyskał trochę — trochę dojrzał,

Trochę skorzystał w sobie jako prawnik,
  Trochę skorzystał jak człowiek odarty,
Na którego sam Pan Sędzia, Zastawnik
  I Regent — niby trzy głodne lamparty,
Lub jako muły puszczone na trawnik,
  Lub jak na duszę rozsierdzone czarty,
Wpadli, ogryźli i na pocieszenie
Rzecz zostawili słodką — doświadczenie.

O! doświadczenie — ty jesteś pancerzem
  Dla piersi, w której serce nie uderza;
Jesteś latarnią nad morskiem wybrzeżem,
  Do której człowiek w dzień pochmurny zmierza;
O! doświadczenie — jesteś ciepłem pierzem
  Dla samolubów; tyś gwiazdą rycerza,
Bawełną w uszach od ludzkiego jęku —
Dla mnie, śród ciemnej nocy — świecą w ręku.

Lecz Pan Beniowski liczył lat dwadzieścia,
  O doświadczenie jak o grosz złamany
Nie dbał — wolałby mieć wioskę i teścia;
  To jest ślubem być dozgonnym związany
Z Panną Anielą. — Tej sztuka niewieścia
  Sprawiła, że był srodze zakochany:
Na gitarze grał i rym śpiewał włoski,
I wszystko dobrze szło — dopóki wioski

Nie stracił… wtenczas po włosku: addio!
  Po polsku: pisuj do mnie na Berdyczów.
Okropne słowa! jeśli nie zabiją,
  To serce schłoszczą tysiącami biczów.
Panna Aniela, dziewczę z białą szyją,
  Była z rodziny dostatniej A…wiczów…
Kochała wiernie — wierność była w modzie…
Lecz ojciec — ten stał jak mur na przeszkodzie.

Mimo to jednak Aniela, jak róże,
  Co nad wysoki mur liściem wybiegną
Patrzeć na słońce — oczy miała duże,
  Czarne. — Jak róże, co się nad mur przegną,
I mimo czujne ogrodowe stróże,
  Zerwaniu chłopiąt i dziewcząt ulegną,
A potem gorzki los tych niewiniątek
Więdnąć na włosach i sercach dziewczątek;

Aniela — mimo ojcowskie czuwanie
  Widywała się ze swoim Zbigniewem.
Kronika milczy, czy to widywanie
  Odbywało się pod jaworu drzewem,
W godzinę, kiedy słychać psów szczekanie,
  Kiedy słowiki wywołują śpiewem
Księżyc spod ziemi; — lecz pozwól asindziej,
Że się nie mogli widywać gdzie indziej…

Zwłaszcza o innej porze… Ojciec srogi,
  Do tego wielki oryginał, splennik;
Diabeł wie jakiej wiary: w rzymskie bogi
  Wierzył i wierzył w proroctwa i w sennik,
Chrystusa także krwią oblane nogi
  Całował; zwał się cesarzów plemiennik…
Słowem była to dziwna meskolancja
Świętości, złota, folgi — jak monstrancja.

To porównanie pojąłbyś od razu,
  Gdybyś go widział w złocistym szlafroku,
Z łbem łysym, gdzie jak z Rembrandta obrazu
  Odstrzeliwało słońce; kiedy w mroku
Adamaszkowych purpur, stał jak z głazu
  Kłaniającym się ludziom na widoku;
I stał jak martwy, niczem się nie wzruszył,
Lecz widać było, że żył — bo się puszył.

Zamek jego stał nad rzeczką Ladawą
  Na skale — a pod skałą staw był wielki.
W tym stawie widać było twarz jaskrawą
  Słońca i białe łabędzie Anielki;
Grobelka z młyńską u końca zastawą,
  Za groblą kościół Panny Zbawicielki
Z trzema wieżami baniastemi, w złocie;
I chat okienka niby oczy kocie.

Wszystko to było dziwnie piękne, cudne!
  Zwłaszcza, że szlachcic, wielki oryginał,
Góry uczynił do przebycia trudne,
  Wężowe w skałach ścieżki powycinał,
I między róże, co rosły odludne,
  Postawiał golce rzymskie. — Ten puginał
W ręku swym trzymał i twarz miał brodatą —
Skąd łatwo było poznać, że to Kato.

Apollo w morzu zostawił koszulę,
  I na Starosty górach stał bez listka.
Dalej w egipskich katakombach ule;
  Dalej posągi, którym koniec świstka
Wyłaził z gęby i przemawiał czule
  Do Pana zamku jak do Antychrystka…
Albowiem wszystkie te wymysły pańskie
Nie katolickie były — lecz pogańskie.

W ogrodzie stała jakaś larwa niema,
  Czarna, ogromna, rozrosła szeroko,
Był to krzesany dąb na Polifema.
  Jedno w koronie miał wybite oko
A tyle widział nieba, co obiema,
  I nad sadzawką coś dumał głęboko,
Patrząc tem jednem okiem w ciemną wodę;
Na deszcz miał czarny wzrok, jasny w pogodę.

Naprzeciw była bardzo ciemna grota,
  Przed nią się nieraz siwy rybak skłoni,
Gdy go na stawie ogarnie ciemnota,
  A sieci pluszczą śród spokojnych toni;
Albowiem w grocie Matka Boska złota,
  Z wieńcem różanych lamp na jasnej skroni,
Jako Dyjanna o poranku biała,
Na staw z różanej tęczy wyzierała…

Słowem — było to istne głupstwa wzgórze,
  Zwierciadło czyste cnego antenata;
Na którym meszty świeciły papuże,
  Rzymska, purpurą bramowana szata,
Przy ucztach często na łysinie — róże,
  A w ręku czara ze śmiercią Sokrata,
Tak dobrze, wiernie wykowana rylcem —
Że kto pił, zdał się mędrcem — nie opilcem.

Z tego wszystkiego Pan Kazimierz śmiał się.
  Lecz zakochany w cudownej Anieli,
Wyjawić szczerze swoich myśli bał się;
  Polubił nawet te posągi w bieli,
Te groty od lamp różane — i stał się
  Nabożnym bardzo w każdej skalnej celi;
W każdej albowiem była jego droga,
I w każdej po niej została część Boga. —

Woń jakaś, jakiś duch nieprzenikliwy,
  Co myśli wtrącał i duszę w marzenia.
Każdy z nas miał kraj młodości szczęśliwy,
  Kraj, co się nigdy w myślach nie odmienia.
Ja sam, com widział Chrystusa oliwy,
  Góry z marmuru i góry z płomienia,
Wolę — i sądzę najpiękniejszą z krajów
Jedną maleńką wieś, pełną ruczajów,

Pełną łąk jasnych, gdzie kwitnie wilgotna
  Konwalia, pełną sosen, kalin, jodeł;
Gdzie róża polna błyszczy się samotna,
  Gdzie brzozy jasnych są kochanką źródeł —
A zaś przyczyna temu jest istotna,
  Że na tych bagnach, gdzie potrzeba szczudeł,
Jam wtenczas bujał na młodości piórach
Jasny i chmurny — jako księżyc w chmurach.

O! Melancholio! Nimfo, skąd ty rodem?
  Czyś ty chorobą jest epidemiczną?
Skąd przyszłaś do nas? Co ci jest powodem,
  Że teraz nawet szlachtę okoliczną
Zarażasz? — Nimfo! za twoim przewodem
  Ja sam wędrówkę już odbyłem śliczną!
I jestem dzisiaj — niech cię porwie trzysta! —
Nie Polak — ale istny Bajronista…

Trochę w tem wina jest mojej młodości,
  Trochę — tych grobów, co się w Polszcze mnożą,
Trochę — tej ciągłej w życiu samotności,
  Trochę — tych duchów ognistych, co trwożą,
Palcami grobów pokazując kości,
  Które się na dzień sądny znów ułożą,
I będą chodzić skrzypiąc, płacząc, jęcząc;
Aż wreszcie Pana Boga skruszą — dręcząc.

Prześliczna strofa! mógłbym zacząć od niej
  Nowy poemat, jak sąd ostateczny;
I przy Eumenid pokazać pochodni,
  Jak jest grzech każdy dziwnie niebezpieczny;
Jak w jasnem niebie daleko jest chłodniéj
  Niż w piekle, kędy płonie ogień wieczny;
Lecz wolę dzieło to rzucić na poźniéj;
Bo do porządku mnie wołają Woźni…

Ci Woźni są to krytycy. — Kolego,
  Byłżeś w Arkadii tej, gdzie Jezuici
Są barankami? — pasą się — i strzegą
  Psów; i tem żyją, co ząb ich uchwyci
Na pięcie wieszcza. Kraina niczego!
  Pełna wężowych ślin, pajęczych nici,
I krwi zepsutej — Niebieska kraina!
Co za pieniądze Bab — truć nas zaczyna.

O! *Polsko*! jeśli ty masz zostać *młodą*
  I taką jak ta być, co dzisiaj żyje,
I być ochrzczona tą przeklętą wodą,
  Której pies nie chce, wąż nawet nie pije,
Jeśli masz z twoją rycerską urodą
  Iść między ludy, jak wąż co się wije;
Jeśli masz zrównać się z podstępnym Włochem:
Zostań, czem jesteś — ludzi wielkich prochem!

Ale to próżna dla ciebie przestroga!
  Ciebie anieli niebiescy ostrzegą
O każdej czarze — czy to w niej przez wroga,
  Czyli przez węża i pająka swego
Wlane są jady. — Jesteś córką Boga,
  I siostrą jesteś Ukrzyżowanego.
Ciebie się żadna trucizna nie imie —
Krzyż twym Papieżem jest, twa zguba w Rzymie!

Tam są legiony zjadliwe robactwa:
  Czy będziesz czekać, aż twój łańcuch zjedzą?
Czy ty rozwiniesz twoje mściwe bractwa,
  Czekając na tych, co pod tronem siedzą?
I krwią handlują, i duszą biedactwa,
  I sami tylko o swem kłamstwie wiedzą;
I swym bezkrewnym wyszydzają palcem
Człeka, co nie jest trupem — lub padalcem.

Lecz pokój z niemi — nie, ten brud ruchomy
  Nie zna pokoju — więc życzenie próżne!
Niechaj więc włażą w zakrwawione domy,
  Niech plwają na miecz — stworzenia ostróżne,
Aby zardzewiał, nim będzie łakomy
  Ich zgiętych karków, niech mają usłużne
W jadzie maczane pióra — dusze w bagnie —
Niech żyją — takiej krwi — nikt nie zapragnie.

Czołem bijący w marmur Chrystusowy,
  Kiedym się skarżył na klątwy i zdrady,
Tom się i o ten kielich krwi octowy
  Upomniał — i Grób zaparł się: że gady
Z niego nie wyszły — lecz z urwanej głowy
  Ten polip odrósł i lud wyssał blady.
Wygnać go była kiedyś wielka praca…
Ma nas za trupa ten szakal — i wraca.

Precz z nim — lub, jeśli przyczołgnie się żmija,
  Pod Boga skrzydło kryjmy się i gromy. —
Lecz widzę, że mię ten liryzm zabija,
  Że na Parnasu szczyt prowadzi stromy:
Kiedy czytelnik tę górę omija,
  I woli prosty romans, polskie domy,
Pijące gardła, wąsy, psy, kontusze,
A nade wszystko szczere, polskie dusze.

Wszystko mieć będzie, wszystko mu przyrzekam,
  Tylko o trochę cierpliwości proszę.
Ja sam na Muzę i natchnienie czekam,
  I czoło moje pomarszczone noszę,
I poematu ekspozycję zwlekam,
  I weny ducha lekkiego nie płoszę,
Który na mózgu jak motyl na róży
Usiądzie — aż się kwiat listkami zmruży,

A potem nagle odemknie swe łono
  Świeże i jasne — i na okolice
Roześle wonie, co wszystko pochłoną. —
  Ja się zdolnością natchnień bardzo szczycę,
I tu pokażę, że nie jest zmyśloną,
  Lecz z moich rymów czyni błyskawice;
A mym przekleństwom daje siłę grotów.
Czekajcie! — już pieśń zacznę — jużem gotów.

Był wieczór. — Z kwiatów wychodziły wonie
  Melancholiczne, ciemniał las dębowy.
Beniowski kazał osiodłać dwa konie:
  Jeden dla siebie, na drugim domowy
Miał jechać sługa. Beniowski na skronie —
  Chciałbym powiedzieć: włożył hełm stalowy —
Lecz nie poemat pisząc, tylko gadkę,
Powiem, że tylko wdział — konfederatkę.

Zapiął na piersiach szpencer z barankami,
  Zawiesił burkę z tygrysiemi łapy,
Wsiadł na koń, spojrzał na ganek ze łzami,
  Pogłaskał konia — koń otworzył chrapy
I w ciemną domu sień zaparskał skrami
  Na pożegnanie. Klasły dwa harapy
Pana i sługi… I pan ze swym sługą
Wyszli z rodzinnych progów — i na długo.

O! gdyby wtenczas jaka Nimfa smętna,
  Wiadoma ludzkiej przyszłości, krzyknęła:
Już ty nie wrócisz! i stopy twej piętna
  Są tu ostatnie! — lecz jeśli twe dzieła
Zapisze sława wszystkiego pamiętna:
  Ten dom, z którego cię nędza wypchnęła,
Będzie świątynią, a te ciche świerki
Pójdą na krzyże i na tabakierki,

A twe koszule porżną na szkaplerze,
  A twe papiery — choćby to był tylko
Od ekonoma list albo przymierze
  Wiecznej miłości z Handzią lub Marylką —
Sawantka łzami rzewnemi wypierze
  I w sztambuch wklei albo przypnie szpilką;
Że twa peruka — jeśli masz perukę? —
Frenologistów podeprze naukę;

Że twój but prawy powieszą w Sybilli,
  A o znikniony lewy będą skargi. —
Nie mówię więcej, bo mój rym już kwili,
  I łzami się już zalewają wargi! —
Lecz gdyby jaka Nimfa w owej chwili,
  Kiedy nasz rycerz na świata zatargi
Puszczał się, takie proroctwo wyrzekła:
Uczułby w sercu coś — coś na kształt piekła…

O! dzika żądzo pośmiertnego żalu,
  Jakim ty jesteś smutnem głupstwem ludzi!
Zwłaszcza, że wiedziesz prosto do szpitalu
  Rozmarzonego. — A nim się obudzi
Już w jego oczach jak w mglistym opalu
  Błyskają światła, szpitalnicy chudzi,
Mniszek pacierze, trumien robotnicy,
Mgła — za tą chmurą Pan Bóg na kształt świécy.

Ale to wszystko jedno. — Nasz bohater
  Dom swój opuszczał ze swym starym sługą,
Jak opuszczała swój dom panna Plater…
  A kiedyś, dawniej, Czarnecki z kolczugą…
Ach, tak jak później nasz sejmowy krater,
  Który wybuchnął wielką, jasną fugą
Z Warszawy — Wisłę przewędrował promem…
I mówi, że jak ślimak wyszedł z domem…

Ach, tak jak sztaby, klub i wszyscy święci,
  Co dzisiaj w każdym są kalendarzyku
Emigracyjnym, niby z krzyża zdjęci;
  Jak ja nareszcie, co w tym słoneczniku
Muszę się kręcić, bo się ze mną kręci
  Za każdem słońcem — słońc mamy bez liku!
I trzeba dobrze nam tą myślą przesiąc,
Że dla niezgody słońc — królem jest miesiąc.

Lecz to dla innych wieszczów ta bez twarzy
  Walka, jak w dawnej Skandynawów wierze
Wojna niebieskich, krwawych luminarzy
  Teraz niech nowi wystąpią rycerze,
Ułani, dawnych synowie husarzy,
  Którym krew ruska chorągiewki pierze.
Pan Kaźmierz jechał takim być ułanem —
Kłaniało mu się zboże całym łanem.

Kłosek mu każdy dziękował ugięty,
  Bławatek każdy mu się przypatrywał,
Ani się skarżył, choć kopytem ścięty.
  Beniowski jechał cicho — sługa śpiéwał
Jedną z tych pieśni, w których jęk zamknięty;
  A głos po łanach złocistych przepływał
I wpadał w ciemny las, na dębów słuchy.
Te drżały, bijąc skrzydłami jak duchy.

Ciemniało. — Rycerz wyjechał nad jary,
  Skąd rzucił okiem na dom swej kochanki.
Skała ta jako wielki obłok szary,
  Stała nad stawem; nad nią były wianki
Drzew ogrodowych i dom wielki, stary,
  Z płomienistemi okny i krużganki.
Całą tej górze postać ekscentryczną
Odjęła złota noc swą szatą śliczną.

Nie widać było posągu Junony,
  Dalekim oczom zniknął gdzieś Apollo,
Ale dąb widać było zamyślony,
  Co stał nad zamkiem, żeniony z topolą.
Lecz z zamku księżyc wybuchał czerwony,
  Jak smutny aktor, co z Hamleta rolą
Wyjdzie na scenę. Księżyc wstąpił krwawy
I oczerwieniać zaczął staw Ladawy.

Pan Kaźmierz był z tych, co stawią na tuza
  Cały majątek; przegrał go i plunął —
Lecz patrząc na ten dom, gdzie wziął harbuza,
  I z nadziei swych na wiek wieków runął:
Westchnął! — i wzniosła mu się w piersiach śluza,
  Łzami się zalał i z siodła się sunął
Jak człowiek, który dostał nagle mdłości. —
Przyskoczył stary Grześ: „Co Jegomości?”

„Święta Maryjo, ratuj! dziecko kona!”
  Na to Beniowski rzekł: „poprawiam strzemię.”
Odepchnął sługę, co go brał w ramiona,
  W konfederatkę się chlasnął i w ciemię,
Spojrzał na księżyc, co zeń jak z Memnona
  Wydobył jęki, i całe trosk brzemię
Takiem westchnieniem wielkim w księżyc cisnął,
Że księżyc śćmił się — zmarszczył — i znów błysnął.

Westchnąwszy jechał dalej brzegiem jaru,
  A za nim sługa w ceglastym kontuszu.
Smutnemu wiatr się zdaje pełen gwaru,
  Litość aniołów brzęczy koło uszu:
Smutny jest gotów do bójki i swaru,
  Gorączkowego pełen animuszu.
Takim Beniowski był i jego lozak —
Szczęściem, że żaden się nie zjawił kozak.

Bo w takiej chwili kochanek rozpaczny
  Gorszy niż lwica Wirgilla hirkańska
Jechał więc smutny rycerz; za nim baczny
  Na wszystko jechał Grześ — a wódka gdańska
W skórzanej flaszy dźwięk dawała smaczny,
  I bełkotała ta nimfa szatańska,
Właśnie jak gołąb, co z miłości grucha,
Lub poetyczna na Litwie ropucha.

Słysząc, jak słodko zapraszała flasza,
  Spróbował jej Grześ raz, dwa i trzy razy,
I w oczach mu się wnet zrobiła kasza
  Z gwiazd, a sam księżyc był szperką — a głazy
Ludźmi. Więc jako żona Eneasza
  Został się w Troi, z konia spadł na ślazy,
I tak bohater zbył swojego sługi —
Ale za koniem jego szedł koń drugi…

I było coraz ciemniej… — wtem — o! cuda!
  Koń Grzesia zaczął prześcigać panicza;
Na nim siedziała jakaś wiedźma ruda,
  Gałąź pokrzywy miała zamiast bicza —
Tu widzę, że mi się poemat uda,
  Że mi już Muza swoich łask użycza;
Więc dalej! wieszczów galopem wyprzedźmy,
Jest ex machina deus — w kształcie wiedźmy.

Więc, jak powiadam, zrównały się konie.
  Beniowski nagle ocknął się i wzdrygnął,
Widząc, że siedział czart w srebrnej koronie
  Na koniu, co go jak wicher prześcignął…
I wziął z Kaźmierza rąk w kościane dłonie
  Lejce i stepem zamroczonym śmignął,
Ciągnąc za sobą mojej pieśni syna. —
Że Polak daje się wieść — nie nowina!

Widziałem — Ale stój, Muzo! bieg krzywy
  Tu nie przystoi wcale. — Miesiąc świeci,
Na koniu wiedźma, gałęzią pokrzywy
  Smaga po zadzie konia i tak leci
W srebrnej koronie jak anioł straszliwy!
  O którym roją na pół senne dzieci,
Że ma koń ze mgły, z wężów srebrnych bicze,
Skrzydła ogniste i niańki oblicze…

I coraz prędzej, jakby anioł zgonu
  Pędził za naszym rycerzem i babą.
Dźwięk głuchy kopyt jak jęczenie dzwonu,
  Jako tętnienia echo jęczał słabo,
A ręka wiedźmy jak liść wielki klonu,
  Gdy sczerwienieje lub, jak mówi Strabo,
Łapa Ibisa, czerwona, bez pierza:
Za lejc trzymała swój — i lejc rycerza.

W zawrocie głowy, rycerz wlepił oczy
  W tę rękę z trzema czerwonemi żyły.
A więc rozmyślał, czy z konia zeskoczy?
  Ale mu jego koń był bardzo miły —
Czy świśnie szablą, aż się łeb potoczy
  I spadnie z karku wiedźmy do mogiły? —
Ale i ta myśl druga, i ta chętka
Zdawała mu się nie zła — lecz za prędka.

A tu bym wiedzieć chciał twe mądre zdanie,
  Mój czytelniku, i twój sąd o rzeczy;
Gdyby cię takie spotkało porwanie?
  I nie spodziewał się znikąd odsieczy?
I widział taką rękę, Mości Panie!
  Czerwoną? — do miliona krwawych mieczy!
Taką ohydną rękę? pełną kości?
Co pozbawiła cię ludzkiej godności!

Zwłaszcza, jeżeli jesteś demokratą
  I o swą godność indywidualną
Dbasz wielce. — Co byś więc powiedział na to?
  Gdybyś przez babę tak suchą! fatalną!
I — nie wiem pewnie — lecz może wąsatą
  Sę-Symonistkę i nie idealną
Ale kościaną, był pozbawion woli
I tchu i czynił to, co godność boli?

Nie wiesz? — Więc sobie zamawiam twą łaskę
  Nadal, na rzeczy ważniejszych sądzenie. —
Beniowski więc wpadł w szatańską zatrzaskę, —
  Widzę w tem jego gwiazdę, przeznaczenie!
I leciał jak wiatr, patrząc w bladą maskę,
  Którą słoneczne wkładają promienie
Na twarz księżyca; a w tym prędkim biegu
Świat mu się cały zdawał kłębem śniegu.

Nagle — zwolniła kroku przewodniczka,
  Roześmiała się, zeskoczyła z siodła.
Beniowski siedział na koniu jak świéczka,
  Patrząc, gdzie go ta wędrówka zawiodła.
Ujrzał, że chwastem zarosła uliczka,
  Międza skałami — co mogą za godła
Służyć dwóm sercom, rozdartym na wieki, —
Wiodła go prosto — prosto — do pasieki.

Pasiekę tę znał dobrze i te skały,
  I tę ścieżeczkę pełną rudej glinki.
Tutaj pasterskie roił ideały —
  Z których czytelnik może robić drwinki. —
Starosta córce dał ten gaik mały
  I od niej nazwał miejsce — Anielinki.
A zaś ta wiedźma, na pozór straszliwa,
Była to niańka panny, stara Diwa

Poznał ją rycerz i za tę czerwoną,
  Za tę Ibisa rękę wnet uścisnął.
„Więc ty Irydą jesteś, a Junoną
  Jest twoja Pani? Teraz obłok prysnął!
Ach widzę, jaką miałem myśl szaloną!
  I co bym zrobił, gdybym szablą świsnął
I odciął ci tę rękę, Diwo stara.
Drugi raz nie graj w diabła i w Tatara.”

Tak mówiąc, za swą Diwą szedł z pośpiechem,
  I ze skał wyszli na łąkę zieloną;
Na którą księżyc spoglądał z uśmiechem,
  Widząc tysiącznych róż otwarte łono.
Chata nakryta prostej słomy wiechem,
  Ścieniona lipy ogromnej koroną,
Stała na łące w najciemniejszej głębi,
Z girlandą śpiących wokoło gołębi.

Z drżeniem za Diwą szedł Beniowski młody,
  Prowadząc konia, co się wyrwał z dłoni
I poszedł z wolna, parskając, do wody. —
  Ta wyglądała spod białych jabłoni,
Szarfą księżyca, błękitem pogody. —
  Za nim koń drugi poszedł rżąc — a oni,
To jest nie konie, lecz nasz rycerz z Diwą
Weszli w lepiankę pochyłą i krzywą.

Staruszek, Diwy mąż, poświecił w sieni,
  I drzwi otworzył od panny pokoju.
Na progu stała, jakby smętna ksieni,
  Panna Aniela cała w białym stroju;
Z dyjamentowych zaś miesiąc pierścieni
  Podobny do gwiazd migających roju,
Błyskał na kruczych włosach rozwiniętych,
Właśnie jakoby złote światło świętych.

Beniowski myślał, że anioł i witał
  Jak bóstwo, długiem, przeciągłem westchnieniem,
Potem się zmięszał i o zdrowie spytał; —
  Co dziś byłoby wielkim uchybieniem!
Nieświatowością! znakiem, że nie czytał
  Pani Sand, że się bajronicznym cieniem
Nie okrył, że jest niezgrabny w rozmowie,
Że nie wie, jak to mówić romansowie.

Ja sam się dziwię, że za bohatera
  Wziąłem takiego prostego szlachcica!
Oto pierwszy raz swe usta otwiera
  Przed swą kochanką, która w nów księżyca
Swe włosy czarno-błękitne ubiera,
  Jakby sawantka albo czarownica:
I słyszy — że nie jak wieszcz lub astronom,
Kochanek wita ją — lecz jak ekonom.

Na niezgrabnego już masz patent — a ja,
  Rycerzu, wyprę się twoich grubijaństw —
I cała moich poematów zgraja
  Lęka się dalszych twoich swarów, pijaństw,
Anhelli cię ma biały za lokaja,
  I Balladyna skora do zabijaństw
Wolałaby się w trupów ukryć gęstwie,
Niż przyznać, że jest z tobą w pokrewieństwie.

Co jest niejaką prawdą, bo te mary
  Jedne się rodzą z serca, drugie z głowy,
A trzecie tylko z dziwnej, twardej wiary
  W przyszłość, a czwarte obłok piorunowy,
A piąte mi koń w stepach przyniósł kary. —
  Lecz ten poemat będzie narodowy,
Poetów wszystkich mi uczyni braćmi,
Wszystkich — oprócz tych tylko — których zaćmi.

Lecz do powieści. — Więc na progu stała
  Panna Aniela prosta, dumna, czysta,
Dla zalotników zwyczajnych jak skała;
  Z czego kochanek wybrany korzysta,
Albowiem nigdy nie kokietowała
  Dlatego tylko, aby mieć ze trzysta
Kornych kochanków pod wachlarza trzonkiem,
Z których by żaden nie chciał być małżonkiem.

Lecz u Polaków tak! — Ciągną jak słomki
  Za oczkiem jakiej Marysi lub Wandy,
Która im różne rozdaje przydomki,
  A wiosną listkiem cyprysu, lewandy
Z niemi w zielone gra lub wiąże słomki,
  Lub wędkę rzuca w te rybek girlandy,
Które za każdym wody pluskiem płyną,
Skosztują — haczek obaczą — i miną.

Lecz u Polaków tak — widziałem całe
  Przy jednej pannie gimnazja, licea;
Ta miała często rączęta nie białe,
  A złość tak wielką w sercu jak Medea,
A zaś korzyści z tych miłości małe,
  I małe bardzo na później trofea.
Rozdały wiele włosów, łez, podwiązek:
Żadna nie weszła stąd w małżeński związek.

A stąd przestroga, że takie zbiorowe
  Miłoście nic są w miłości niewarte;
Że lepiej serce zawrócić niż głowę;
  Serca w miłości bowiem są uparte,
Choć głowy stokroć bardziej romansowe,
  I stokroć bardziej ogniście zażarte;
I często widząc, że na świecie źle tym,
Z rozpaczy kończą tak, jak Werter w Götym.

Więc z drugiej strony w tem jest kompensacja
  Dla tych, co dzisiaj są staremi panny,
Gdy na rozstajnej drodze jaka stacja,
  I kamień, i trup w białą czaszkę ranny,
Świadczą — że każda z nich, jako akacja
  Okryta słodkim kwiatem w czas poranny,
Brzęczała wkoło pszczół zalotnych wieńcem,
I ma kochanka w piekle — potępieńcem.

Takim sposobem wnet jest heroiną
  I poeci ją rymami zaszczycą:
Już jej nie nazwie nikt w pieśni *dziewczyną*,
  Lecz musi nazwać posępnie *dziewicą*,
A kochanek jej, jak Fingal lub Ryno,
  W chmurach skłębionych igra z błyskawicą
I śpiewa wichrom piekielny tryjolet,
Mając łzy w oczach — a w ręku pistolet.

Ale to nie był los panny Anieli.
  Chociaż tak piękna, jak żadna śmiertelna,
Zbliżyć się ludzie i kochać nie śmieli.
  Została dumna i nieskazitelna,
Chodziła jako łabędź lub anieli,
  Kołysząc się na giętkiej stopie; strzelna
Nie była swemi zrennicami — zgoła! —
Lecz oczy czarne jej paliły czoła.

Włosy jej długie, krucze, w róg zwinięte,
  Ciężyły głowie swą jedwabną wagą.
Ta sama głowa miała kształty święte,
  I uświęcone snycerską powagą,
Smukłe, ku plecom w okrągłość ściągnięte. —
  Ktokolwiek widział marmurową, nagą
Florencką Wenus, nie weźmie za fraszki
Tego — co mówię tu, o formie czaszki.

Jak owe jaje, w którem kiedyś Leda
  Powiła syna bogu łabędziowi —
Jak? — dzisiaj się to wytłumaczyć nie da
  Przez żaden nowszy cud katolikowi!
A gdym tłumaczył, to panna Prakseda
  Święta — aniołek jezuicki, wdowi,
Jak na kazaniu siedziała sanskryckim,
A potem dała mi w sam łeb — Witwickim.

Więc dziękowałem Bogu, że spod prasy
  Nie wyszło jeszcze sześć psalmów Bojana,
Bo bym te wszystkie katolickie kwasy
  Miał na łbie, wszystkie sześć — bo ta kochana
Panna Prakseda, gdy chodzi w zapasy
  I chce traktować kogo jak szatana:
Co ma pod ręką katolickich wieszczy,
Rzuca na głowę i bije, i wrzeszczy.

Podziękowawszy więc Bogu, że tylko
  Dostałem Złotym Ołtarzykiem — który
Każdą klamerką mię ukłuł jak szpilką;
  Na niedźwiadkowe się bowiem pazury
Zamyka. — Czemże jest ból? Jedną chwilką!
  Jak mówią w Dziadach Mickiewicza chóry.
Podziękowawszy za chwilki chwilowość,
Wpadam w opisy znów i w romansowość.

Aniela miała cudowną postawę,
  W noszeniu głowy cudną lekkość — włosy
A l'antique — barwy troszeczka bladawe,
  Oczy skier pełne, teraz pełne rosy,
Smutne i twarzy kochanka ciekawe,
  I pytające się o własne losy.
Jej ręka piękna, maleńka i biała
Za szorstką, silną biorąc rękę — drżała.

„Ty wyjeżdżałeś! tyś mi nie powiedział!
  Ale me serce jest miłośnym szpiegiem.
Nie mów mi, że jest między nami przedział
  Fortuny. — Jestem nad przepaści brzegiem.
Usiądź — opowiem — wszystko będziesz wiedział!
  Nie strasz się tylko trudności szeregiem,
Nie strasz się! jesteś ludziom w poniewierce…
Lecz ja cię kocham jedna — ja mam serce.

„Straciłeś cały majątek? — i cóż mi
  Majątek? ludzi sąd? — ja kocham ciebie!
Ja twego serca chcę — a nie twych duszmi
  Potrzeba — pójdę o żebranym chlebie.
Nie odpowiadaj mi na to, nie krusz mi
  Serca — mój los już zapisany w niebie!
Ja kocham ciebie! w twojem sercu żyję.
Kto nas rozdzielić chce — ten mię zabije!

„Dzisiaj przyjechał Dzieduszycki z drogi,
  Znów się oświadczył i o moją rękę
Prosił. — Mój ojciec stał się dla mnie srogi.
  I guwernantka jak na moją mękę
Za ojcem trzyma. I ludzie, i bogi
  Przeciwko nam są — i wuja Sosenkę
Przekabacili już na swoją stronę.
Płakałam — patrzaj — oczy mam czerwone.

„A tu jak na złość! dla Dzieduszyckiego
  Był bal. — Czy widzisz jak jestem ubrana?
Musiałam ubrać się dla ojca mego
  W ten księżyc — lecz ja dla mojego pana,
Dla ciebie tylko! dla ciebie samego
  Ubrałam się tak w kwiaty — po kolana.
Prawda, że dobrze mi tak bez zawoja? —
Ja nie ubrałam się dla nich — ja twoja!

„Lecz ty wyjeżdżał? gdzie? — O! ty niewierny!
  Gdyby nie Diwa, byłbyś już daleko.
Gdzieżeś ty jechał? gdy mię ból nieźmierny
  Dręczy — kiedy mię przed ołtarze wleką,
Gdy nie zostaje nic, jak się w cysterny
  Rzucić lub twoją się zakryć opieką:
Ty mię opuszczał w chwilę tak okrutną!
Ja przebaczyłam już — ale mi smutno.

„Czy ty nie ufasz, że ja zdołam jedna
  Oprzeć się — zostać twoją? — ja nie płocha!
Ty nie wiesz, co to jest kobieta biedna,
  Kiedy ją dręczą, kiedy mocno kocha —
Zgubi się — potem u wszystkich wyjedna
  Łzy nad swem sercem zgubionem i trocha
Kwiatów i więcej też żadnej nie trzeba…
Cóż to? — Nie mówisz nic do mnie? — O! nieba!

„Myślałam, że ty mi dodasz nadziei.” —
  Tu wypuściła z rąk rękę kochanka —
„Myślałam, że ty w tej smutnej kolei…” —
  Tu blisko, szczęściem, stała z wodą szklanka,
Wzięła ją… drżące w szkło usteczka klei,
  Ząbki o kryształ dzwonią jak kraszanka,
Kiedy się z drugą spotka w dziecka dłoni,
Rzekłbyś, że perła o dyjament dzwoni.

„Myślałam…” — Głos jej o jedną oktawę
  Zniżył się i pękł, jak pęknięcie struny. —
Boleść złamała jej giętką postawę,
  Myślałbyś, że się chyliła do truny,
Tak nawet małe usteczka jaskrawe
  Zbladły, uczuwszy gorzkich łez piołuny.
Padła na krzesło i przez łzawe deszcze
Błysnął ostatni jęk — „Kochasz mię jeszcze?”

Beniowski już był na kolanach; w dłonie
  Wziął drżącą rączkę Anieli… Tu proszę
Włożyć mi wieniec Petrarki na skronie,
  Bo na tem pieśń zakończę i ogłoszę
Po dawnych wieszczów umarłych koronie
  Czas bezkrólewia; pobuntuję kosze,
Krytyków kupię z Grabowskim prymasem,
Reszta owczarzy moja. — A tymczasem

Jako pretendent na własne poparcie
  Utworzę całe wojsko w drugiej pieśni.
Epiczny zamiar wyjawię otwarcie,
  Wyjdę z dzisiejszej estetycznej cieśni,
I skrzydeł mojej Muzy rozpostarcie
  Tęczowym blaskiem was oślepi wcześniéj
Niż miałem zamiar. Suszę tylko głowę,
Jak w rzecz wprowadzić rzeczy nadzmysłowe.

Nie podobało się już w Balladynie,
  Że mój maleńki Skierka w bańce z mydła
Cicho po rzece kryształowej płynie;
  Że bańka się od gazowego skrzydła
Babki-konika rozbija i ginie;
  Że w grobie leżąc Alina nie zbrzydła,
Lecz piękna z dzbankiem na głowie martwica
Jest jak duch z woni malin i z księżyca.

Nie podobało się, że Grabiec spity
  Jest wierzbą, że się Balladyna krwawi,
Że w całej sztuce tylko nie zabity
  Sufler i Młoda Polska, co się bawi,
Jak każdy głupiec, plwając na sufity
  Lub w studnię… która po sobie zostawi
Tyle co bańka mydlana rozwalin,
A pewnie nie woń myrry — ani malin…

O! Boże! gdyby przez metampsychozę
  W Kozaka ciało wleźć albo w Mazura;
I ujrzeć, jaką popełniłem zgrozę
  Pisząc — na przykład — Anhellego. Chmura
Gwiazd, białych duchów, które lgną na łozę
  Jak szpaki Danta: rzecz taka ponura,
A taka mleczna i nie warta wzmianki —
Jak kwiat, posłany dla pierwszej kochanki.

Pewnie bym takich nie napisał bredni,
  Gdybym był zwiedził Sybir sam, realniéj;
Gdyby mi braknął gorzki chleb powszedni,
  Gdybym żył jak ci ludzie borealni
Troską i solą z łez gorących — biedni!
  Tam nędzni — dla nas posępni, nadskalni,
Podobni Bogom rozkutym z łańcuchów,
W powietrzu szarem, mglistem, pełnem duchów.

Pewnie bym… — Lecz ta spowiedź jest za długa,
  Dygresje — nudzą; więc — mój czytelniku
Spróbuj, czy ci się pieśń podoba druga,
  Gdzie więcej nieco będzie gwaru, krzyku,
Kościół i wielka słoneczna framuga,
  I na tęczowym Duch Święty promyku,
Także cokolwiek szlachty. — Powieść taka
Jak dawny, długi, lity pas Polaka.




Pieśń II

O! nie lękajcie się mojej goryczy!
  Dalibóg! nie wiem sam, skąd mi się wzięła;
Długo po świecie pielgrzym tajemniczy
  Chodziłem, farby zbierając do dzieła,
A teraz moja Muza strof nie liczy,
  Lecz złe i dobre gwiazdy siać zaczęła;
Komu za kołnierz spadnie przez przypadek
Sirius rzucony przez nią lub Niedźwiadek,

Spali się — lecz ja nie winien. — Per Bacco!
  Różnymi drogi mój poemat wiodę:
Jak chochlik często częstuję tabaką,
  A gdy kichają, ja zaczynam odę,
Na przykład drugą piękną odę taką
  Jak do młodości. Może serca młode
Pokochają mnie za to, żem jest śmiały,
Jak Roland, który w pół rozcinał skały.

I teraz chciałbym rozciąć — co? — dom jeden,
  Podolski jeden dom rozciąć na dwoje
I pokazać wam jaki szczery Eden!
  Jak nieraz pełne aniołów pokoje!
Jak złoty, piękny domów jest *syredeń*! —
  Ukraińskie to słóweczko, nie moje.
Wywołał je tu rym przez dźwięki bliźnie,
Nie miłość, którą mam ku Kozaczyźnie.

Chciałbym więc rozciąć jeden z dawnych dworów,
  Które na górach stoją nad stawami.
Stawy — to tarcze z tęczowych kolorów,
  Gdzie się łabędzie białe za gwiazdami
Gonią, podobne do srebrnych upiorów.
  A na nie księżyc jasnymi oczami
Patrzy, na niebie jeden, przez topole,
A drugi taki złoty księżyc — w dole.

Atoli wnętrze tych domów dopiéro
  Poetyczne jest — zwłaszcza jeśli miłość
Oświeci, wonną je napełni myrrą,
  I ścian drewnianych sprostuje pochyłość;
Podolanek są usta srebrną lirą,
  Serca… Ta strofa ma pewną zawiłość,
Której nie lubię, lecz ją skończyć muszę. —
Serca są takie jak aniołów dusze.

Sam znałem jedną — lecz nie wspomnę o niéj,
  Bo się nadzwyczaj mój rym rozserdeczni,
Od serca mi jej wiało tyle woni
  I tyle światła: że mi dziś słoneczniéj —
Chociaż mi zegar teraz północ dzwoni —
  Niż gdybym w Boga się patrzał najwieczniéj.
Niech was bluźnierstwa nie rozpędza trwoga,
Ona umarła już. — Jest częścią Boga,

Duszą, światłością, wolą, jedną chwilą
  Wieczności, wiedzą wszystkiego. — O! dosyć!
Niech resztę grobu cyprysy ochylą.
  Różom najbielszym jej żałobę nosić.
Ją słońca drogi mlecznej nie omylą,
  Zdziwiona blaskiem, będzie się podnosić
Jako harmonii lekkiej głos, bez końca
Ze słońc, na wielkie słońca i nad słońca.

A gdy się w drogi zatrzyma połowie,
  Jak gołąb puszczę za nią skrzydła chyże —
A tu mi ręce zawiążcie na głowie,
  I twarzą bladą połóżcie na lirze,
Jakbym w alpejskim upadłszy parowie
Spoczywał. — Miałem ja troski i krzyże —
  Więcej niż śniło się wam, filozofom.
Lecz dajmy pokój tym myślom i strofom.

Dosyć o sercach strzaskanych, o świecie
  Tu, ziemskim i tam, nadsłonecznym; oba
Smętne są. — Światy wam utworzę trzecie,
  Jeżeli się mój poemat podoba,
Znów drugi, wielki tom napiszę w lecie,
  A te zostaną pieśni jako proba
Wcale nie według mego serca — ale
Ponieważ moje są: otwarcie chwalę.

*Głupi! o sobie dobrze mów!* wykrzyka
  Ryszard w okropnym bardzo monologu,
Ujrzawszy siebie we śnie jak krwawnika
  Oczerwienionym, na piekielnym progu —
Szkoda, że w księdzu Kiefalińskim znika
  Szekspir; przyczyną jest trudność połogu
W stanie bezżennym — także to, że z księdza
Nie może nagle być Makbeta jędza.

O księżach dobrze mów! jest to przestroga
  Już nie Szekspira, na tym fundamencie
Moralność cała stoi. — Lecz na Boga!
  Gdzie mój poemat? Moje przedsięwzięcie
Epiczne? Moja ariostyczna droga? —
  Widzę, że wszystko mi stoi na wstręcie,
Nawet pisania łatwość rzuca plamę —
Mówią, że w czterech dniach układam dramę.

O! Boże! ileżbym stworzył romansów,
  Gdybym chciał wszystkich d…w być zabawą,
Wyspą dla grubych naszych Sanczo Pansów,
  Na której by się uczyli ze sławą
Sylabizować. Lecz z prozą aliansów
  Nie chcę — do wiersza mam, jak sądzę, prawo.
Sam się rym do mnie miłośnie nagina,
Oktawa pieści, kocha mię sestyna.

Ktoś to powiedział, że gdyby się słowa
  Mogły stać nagle indywiduami;
Gdyby ojczyzną był język i mowa:
  Posąg by mój stał, stworzony głoskami
Z napisem patri patriae. — Jest to nowa
  Krytyka. — Stój! — ten posąg błyska skrami,
Spogląda z góry na wszystkie języki,
Lśni jak mozaika, śpiewa jak słowiki.

Otocz go lasem cyprysów, modrzewi,
  On się rozjęczy jak harfa Eola,
W róże się same jak dryjada wdrzewi,
  Głosem wyleci za lasy, na pola,
I rozłabędzi wszystko, roześpiewi…
  Jak smukła, pełna słowików topola,
Co kiedy w nocy zacznie pieśń skrzydlatą,
Myślisz… że w niebo ulatujesz z chatą,

Że porwał cię głos, jasność księżycowa,
  Serce rozkwitłe, rozlatane pieniem,
O! gdyby mogły się na posąg słowa
  Złożyć i stanąć pod cyprysów cieniem,
Jak marmur, który duszę w sobie chowa,
  I z wolna złotym wylewa strumieniem;
A tak powoli leje i łagodnie,
Że po tysiącach lat jak słońce wschodnie

Stoi w nim cała, ogromna… O! gdyby! —
  Zachcenia moje są jak Klefta żądze,
Który chciał w trumnie mieć dla słońca szyby
  I dla jaskółek — na co? — Znowu błądzę
Jak Telimena, gdy wyszła na grzyby,
  A zbiera mrówki (mrówkami są żądze).
Na wiatr to mówię tylko, lecz w nadziei,
Żem dostrzegł, jako Poznańczyk — idei.

Czy w poemacie tym, równie szczęśliwa
  Krytyka równe porobi odkrycia?
Nie wiem. — Czasami myśl w Eterze pływa
  Przez piękne bardzo przelatując śnicia,
Lecz później, pismo, druk, tęcze obrywa
  Z kształtów. — A teraz odbłysk mego życia
Na ten poemat pada niezbyt pięknie.
Patrzcie jak serce wesołe — gdy pęknie!

Szczęściem, że pieśni tej bohater młody,
  Świeży, miłosny i ma ciemne oko,
Złote połyskiem zielonawej wody,
  Lecz niezbyt na świat patrzące głęboko.
Owszem, ma nadto serdecznej pogody,
  Nadto mu prawie na świecie szeroko.
Ach! nieraz szczerze westchniecie z litości
Widząc, jaki w nim brak artystyczności!

Poezja go otacza. — Czytelniku!
  Na jego miejscu, o! ileżbyś razy
Uczuł, że dusza twa na wykrzykniku
  Hypogryfując, leci, klnie wyrazy;
Klnie, że wokoło zimnych serc bez liku!
  Same szkielety pod nią, same płazy!
Beniowski, jakby go Bóg o tym ostrzegł,
A priori to czuł — lecz nie spostrzegł.

Co lepsza, nigdy nie mówił, nie pisał —
  Biedaczek! brakło mu formy gotowej!
Nigdy się w myśli dzwon nie rozkołysał,
  Idei żadnej w nim nie było nowej,
Najnowsze z ustek różanych wysysał,
  I teraz, patrzcie, w pasiece lipowej
Klęczy pokornie przy kochanki nodze, —
Oboje na zbyt niebezpiecznej drodze.

Lecz młodość — O! ta, pomimo dewotek,
  Ta jest najlepszą obroną dziewicom;
To jest kochanków młodość. — Mimo plotek
  Szesnastoletnim się przybliżyć licom
Pozwólcie — zwłaszcza gdy chłopiec podlotek
  Zazdrości skrzydeł dwu synogarlicom,
Dlatego tylko, że się mogą bratać,
Piórkami ściskać i gruchać, i latać.

O! pierwsza miłość! tej wiernym obrazem
  Jest zamienienie serc bez interesu;
Tej ideałem jest latanie razem
  W krainie, w której nie ma końca, kresu.
Potem się człowiek głupi staje płazem,
  Mimo krew zimną, z każdego karesu
Mogą wyniknąć rzeczy złe i zdrożne,
O których książki już mówią nabożne.

Za takie rzeczy, nie rozumiem zgoła,
  Dlaczego w Rzymie nieszczęsne grzesznice
Sadzą do zamku Świętego Anioła,
  Prócz tych… — Ta strofa musi zakryć lice;
Wstydzi się, że tę myśl wzięła od czoła,
  Nie zaś z profilu. O! Muzy dziewice,
Zarumienieniem waszym ucieszony
Wracam do bajki mojej — z innej strony.

To jest, zostawiam z kochankiem dziewicę
  Śród róż, drzew, świateł księżycowych, woni,
Wód rzucających srebrne błyskawice
  Spod brzóz i bielą okrytych jabłoni;
Serce przy sercu i przy licu lice,
  Dłoń niespokojna w niespokojnej dłoni;
Ach! są to rzeczy bardzo piękne, czułe,
Lecz wieszcza mogą przemienić w gadułę.

A więc do zamku wracam, gdzie Starosta
  Kłaniał się, poił, dął, puszył, brał na ton:
A chociaż szlachta go słuchała prosta,
  O rzeczach duszy rozmawiał jak Platon —
Na mózg wesołych ludzi wielka chłosta! —
  Więc się rozeszli, woląc sen — niż świat on,
Co się naówczas zdał zaatlantyckim.
Został się pan Starosta z Dzieduszyckim…

Ów Dzieduszycki był to regimentarz
  Podolski, wielki wróg konfederacji,
Z której niedawno chciał uczynić cmentarz,
  Co do jednego wyciąć — niech go kaci!
Z Rulhiera pewnie jego czyn pamiętasz:
  A tu obaczysz, jak mu się wypłaci
Konfederacja: jak jest niebezpiecznie
Z demokratami być nie dosyć grzecznie!

Przypomnę tylko, że ten paliwoda
  Zdradą na obóz napadł i wycinał,
Czego mu potem była wielka szkoda,
  Bowiem go czekał stryczek lub puginał.
Nie znano jeszcze wówczas Wallenroda,
  I kończył jak pies, kto zdradą zaczynał:
Exemplum: oba litewskie biskupy,
Na dwóch latarniach miejskich — oba trupy.

Dziś zdrajcom łatwiej — jeśli ich pod lodem
  Car nie utopi — łatwiej ujść latarni.
Krukowiecki jest miasta Wallenrodem,
  Demokratycznym jest Gurowski. — Czarni,
Lecz obu wielka myśl była powodem,
  Oba chcą Polski, aby ujść bezkarni;
Bo zna to dobrze ta piekielna para,
Że łatwiej odrwić Polaków — niż cara.

Wallenrodyczność czyli Wallenrodyzm
  Ten wiele zrobił dobrego — najwięcéj!
Wprowadził pewny do zdrady metodyzm,
  Z jednego zrobił zdrajców sto tysięcy.
Tu nie mam więcej już rymu na odyzm,
  Co od włoskiego odiar-lo — najprędzej
Może zastąpić brak polskiego słowa —
Wallenrodyczność więc — jest to rzecz nowa.

Mój czytelniku, powiem coś na ucho:
  I sam Paszkiewicz… domyślaj się reszty —
— Co? sam Paszkiewicz? — O tym jeszcze głucho,
  Lecz jestem pewny — Pomyślał: a wiesz ty,
Że on być musi już przejęty skruchą?
  On jest Polakiem aż po same meszty,
Które mu dzisiaj wyszyła Wallida,
Aby Turkiem był dla Abdul Meszyda. —

— Tak jest: obaczysz, lecz trzymaj w sekrecie,
  Co powiedziałem: nie rzucaj się w spiski,
Bo wielkim rzeczom przeszkodzisz na świecie,
  Rzeczom, co jako piorunowe błyski
W chmurach się kryją. — Więc już rozumiecie,
  Że Dzieduszycki nie miał jednej kréski
Od brzegów Dźwiny po hordy Nogajca,
Wszyscy w ojczyźnie mówili: to zdrajca!

Zwalił to wprawdzie na króla rozkazy;
  Ale się wyparł król, jak zawsze bywa,
Wyparł się, jako święty Piotr, trzy razy,
  I cała wina na koguta spływa
Dlatego, że piał. A więc wszystkie zmazy
  Pan Regimentarz, kochanek Gradywa,
Dźwigał na sobie i chował in petto
Zemstę, jak Włochy, co się mszczą stiletto.

Tymczasem chciał się ożenić bogato,
  I okiem wszystkie przemierzywszy domy,
Najlepszym z domów wydał mu się na to
  Ów zamek, wielki, malowniczy, stromy,
Gdzie mieszkał szlachcic-pół, pół-król, pół-Kato,
  Pół-wariat, a pół-syn Cezarów Romy;
Maleńki starzec, pół-łysego czoła,
Ojciec, który miał córkę, pół-anioła.

Wybrawszy teścia, przyjechał bez swatów,
  Z intencją ojcu się oświadczył, pannie;
Wspomniał o drzewie swoich antenatów —
  Nie wspomniał ani raz o krwawej wannie,
Którą chciał sprawić dla konfederatów —
  Ale o królu mówił nieustannie,
Pokręcał wąsa, zarzucał wylotów,
Lubił pić, bardzo nienawidził kotów.

Dlatego kochał psy, gdy gardło zalał…
  Pozwolił nieraz Anieli szpicowi,
Aby mu lizał wąs… za psami szalał,
  Zalecał nawet dóbr intendentowi,
Ażeby chłopów psom kąsać pozwalał,
  Mówiąc zazwyczaj, że to psy uzdrowi
Od bólu zębów, a stąd od wścieklizny, —
Miał jednak dobrą stronę — anewryzmy, —

Te dowodziły, że miał serce. — Głowy
  Nie dowodziła w nim choroba żadna,
Lecz materialny kadłub, z okiem sowy,
  Na szyi zawsze nieruchomej; składna
Figurka, uśmiech i ukłon wężowy;
  Grzeczność, co w takim panu bardzo ładna!
Wielka znajomość świata, krajów, ludzi.
I wiele tego wszystkiego, co łudzi.

Ów pan układny więc siedział przy stole
  Przy samym panu Staroście, na prawo;
Dobijał właśnie targu i na czole
  Widać mu było niecierpliwość krwawą,
Gryzącą; oczy utopił sokole,
  Za ręce teścia trzymał ręką prawą,
Lewą na stole wyciągniętą prosto
Ku kielichowi i mówił: „Starosto!

„Jakem człek prawy! jakem Polak prawy!
  Tak pragnę córkę twoją uszczęśliwić,
Wierzaj mi i bądź, starosto, łaskawy.”
  Tu pragnąc trupi głos nieco ożywić,
Pociągnął wina; pił jak but dziurawy,
  I zwykł się nieco był po piciu krzywić,
Tak wyciągnąwszy blisko wina kwartę,
Zmarszczył i czoło rozjaśnił wytarte.

I rozjaśniony znów do zamku pana:
  „Starosto, zezwól na szczęśliwość naszą.”
Tak mówiąc, teścia przyszłego kolana
  Ścisnął pod stołem i oczy, co straszą
Chłopów jak oczy czerwone szatana,
  Uczynił cukrem i ponętą ptaszą —
A miał na oczach swoich jak jastrząbek,
Z powiek wilgotno czerwonych obrąbek.

Starosta na pół śpiący, ale grzeczny
  Nie wstawał ani odpowiadał na to,
Pan to był bowiem, co chciał być bezpieczny,
  Zwłaszcza, gdy ujrzał twarz żółtą, wąsatą,
I wiedział, że gniew może ściągnąć wieczny,
  Gniew, który czeka z lichwą i z wypłatą.
Siedział więc zimny, lecz trochę się puszył,
Że w konkur wielki pan o córkę ruszył.

Nie odpowiadał nic, bo przez połowę
  Już spał — a wreszcie nie chciał odpowiadać.
Pan Dzieduszycki zaczął prośby nowe,
  Jak do pacierzy jął ręce układać;
Już się był począł przez słowa miodowe
  Do uśpionego na pół serca wkradać,
Już widział uśmiech, co poprzedza wszędzie,
Ostatnie, słodkie słowo: *niech tak będzie.*

Gadając, ręce pokornie złożone
  Na stół położył obie i wytrzeszczał
Na pana zamku oczy zaiskrzone —
  Albowiem uśmiech mu senny obwieszczał,
Że po pjanemu zdobył sobie żonę —
  Wtem nagle jak wąż wzdął się i zawrzeszczał,
Wstał — lecz na stole miał obiedwie dłonie,
A na nich papier i orła w koronie…

Orzeł na karcie był — a karta była
  Nożem tureckim do rąk mu przybita…
Boleść go nad nią w arkadę skrzywiła,
  Oczy w niej toną — myślałbyś, że czyta,
Że karta trupie kolory odbiła
  Na jego żółtą twarz. Ksiądz karmelita
Za stołem cicho stał i patrzał z góry
Na czytelnika bladego tortury.

Ocknięty zamku pan — to raz na księdza,
  To znów na ściany patrzał, wstając z wolna,
Ręka na szabli, w oczach gniewu jędza,
  Ledwo się w sobie pohamować zdolna…
Lecz myślał, że mu sen mary napędza.
  Tak dziwną była ta cisza okolna,
Ten papier nagle do stołu przybity,
Dzieduszyckiego jęk — wzrok karmelity.

Już dawno by się był skokiem lamparta
  Rzucił do szabli — ale mówiąc szczerze…
Myślał, że sen mu grał sztukę Mozarta,
  Że Don-Żuana widział na operze,
Gdy trupa ziemia puściła otwarta
  Na muzykalny wieczór i wieczerzę.
Tak trudno było pomiarkować zrazu,
Czy ksiądz był z ciała ludzkiego czy z głazu.

Godzina była nocna i bez przerwy
  Piał kogut, świece miały długie knoty,
Na wieżach zamku śpiewał ptak Minerwy,
  A w jednym oknie miesiąc stanął złoty —
Znacie działanie tej gwiazdy na nerwy. —
  Miesiąc więc w oknie stał — dziwne łoskoty
Na dachu, jakby jęczenia grobowe —
Wreszcie Ladawy pan — odzyskał mowę.

„Ktoś ty?” Ksiądz milczał. „Co tu robisz, mnichu?
  Co znaczy papier ten? na Lucyfera!”
Tu Dzieduszycki zajęczał po cichu,
  Ale tak jęknął, jak człek, co umiera.
Spojrzał — chciał spojrzeć, lecz w powiek kielichu
  Nie było oczu, tylko białość szczera
Jak w zwierciadlanym łysnęła odruzgu,
Szkło tylko — gałki uciekły do mózgu.

Starosta spojrzał i cofnął się biały
  Jak wosk, jak oczy, którymi go szukał
Pan Dzieduszycki; ale okazały
  W cofnieniu się swym na ludzi nie hukał,
Zwłaszcza, że ksiądz był wielki — a on mały.
  Nieraz zaś przedtem pan Starosta fukał
Na równych sobie, niższym dawał szlagę,
Licząc na swoją małość i powagę.

Więc co miał w oczach skier, wszystkie zapalił,
  Co miał na czole zmarszczków, zebrał razem.
Sam by się Jowisz oburzony chwalił
  Tak olimpijskim na twarzy wyrazem.
Spiorunowany ksiądz się w proch nie walił,
  Lecz w jedną szybę okien rzucił głazem;
Na ten brzęk wszystkie ganki i komnaty
Przewiał ogromny wrzask: *Konfederaty*.

Starosta spuścił łeb — ksiądz się przybliżył
  I wyjął szablę mu złoconą z ręki:
„Przebacz, wielmożny pan, jeślim ubliżył,
  Lecz zamek był nam potrzebny; a jęki
Tego człowieka słuszne. Bóg go zniżył.
  Ten, co na krzyżu poniósł krwawe męki,
Ten go nam daje; a wyrok nie minie.
Kto mieczem grzeszył, ten od miecza zginie.” —

Podczas tej mowy twarze się wąsate
  Pokazywały w podwojach, kołpaki,
Konfederatki, czapki i rogate,
  I krągłe, i kapuzy, i pakłaki,
I owe jeszcze uszami skrzydlate,
  Co ekonomów są laurem. Gdy taki
Rój czapek i rój północnych latarek
Zjawił się, rzekł ksiądz: „ja jestem ksiądz Marek!”

Wstrzymał się — powiódł okiem po Staroście.
  Zmarszczył się… i rzekł: „dla Kozaka Sawy,
Który się bije z chłopami na moście,
  Wypuścić racę nad zamkiem Ladawy,
Wy się tu, proszę, bracia, nie panoszcie
  Rabunkiem, zamek się nie poddał krwawy;
Ale wielmożny dziedzic sam to czuje,
Że opór próżny — więc kapituluje” —

— Na to Starosta krzyknął: „protestuję
  Przeciwko zdradzie haniebnej waszmościów,
Jako Rzymianin, z zamku ustępuję.
  Mieć nie będziecie nawet moich kościów.” —
Tu mi czytelnik zapewne daruje
  Trochę w tej mowie niegramatycznościów;
Lub niechaj raczy ze mną na spoczynek
Do księżycowych wrócić Anielinek.

O! tam poezja gotowa — Romeo!
  Pożycz mi twoich słów rozpłomienionych.
Zresztą już Ursę mam z Kassyjopeą,
  Mam księżyc i mam dwoje serc pęknionych,
I Filomelę, co tak jak J. B. O.
  Ów Londyńczyków słowik zapalonych,
Śpiewa dla chcących spać arystokratów,
Tak że go wszyscy dają do stu katów.

O! tam poezja. — Gdyby tylko na to,
  Aby się żegnać, warto brać amanty.
Czuliście kiedy tę łzę lodowatą
  Przy pożegnaniu, ciężką jak brylanty?
Te słowa: „pójdę i skonam za kratą!”
  Czyście słyszeli te słodkie kuranty,
Grane przez wszystkie pozytywki żywe,
A jednak — przysiągłbym, że nie fałszywe.

Czyście żegnali? klęczeli? włos rwali?
  Tracili ducha? wymowę? kolory?
Pugilares z paszportem? itd.
  Czy przysięgaliście jako upiory
Wrócić po śmierci przy księżycu biali?
  Łopotać w okno czarne skrzydłem zmory?
Kochankę swoją w noc poślubną napaść,
Unieść na koniu i w ziemię się zapaść?

Czy wam pozwolił potem los nie wrócić?
  Zachować smutku wrażenie niestarte,
I całe życie się przeszłością smucić:
  Odwiedzać morza, ludy, Egipt, Spartę,
A zawsze: — „ona teraz musi nucić!
  Teraz na księżyc oczy ma otwarte!” —
Ach, takem ja śnił — lecz na piramidzie,
Tfu! — odebrałem list, że za mąż idzie.

To mię cokolwiek zmięszało — nie bardzo —
  Ale cokolwiek zmięszało, Bóg świadkiem! —
Są ludzie, którzy wtenczas klną i gardzą,
  Lecz ja to smutnym nazywam wypadkiem.
Takich dwa: a me serce tak zatwardzą,
  Że niezabudką już, ani bławatkiem
Nie da się nigdy wyprowadzić w pole,
Chyba mi posag położą na stole.

Ha, takem zgorzkniał, że nawet nie trącę
  W tej pieśni smutnej lutni pożegnania.
Szeptali długo jak wierzby płaczące,
  Gołębie słychać tam było gruchania,
Łzy zimne usta zmywają gorące,
  Słychać serc bicia, płacze, słowa, łkania,
Już się rozeszli — rzecz skończona! — Horor!
Miłość przechodzi już w pamiątek kolor…

W kameleona, w serdeczną jaszczurkę,
  W rzecz poetycznie piękną, w sen niebieski,
W muzę, Olimpu zamglonego córkę,
  W poemat smutny od deski do deski,
W mgłę podnoszącą się z łez, w białą chmurkę
  Na tle przeszłości, w gwiazdę, w arabeski
Tęczowe — chmurą obwiedzione złotą.
W dole: Raphaël pinxit albo Giotto.

W galerii siedzi dusza. — O! tęczowa
  Kopuło myśli, tyś moim kościołem! —
Wymalowana, jasna, księżycowa
  Nad srebrnym duszy wisząca aniołem,
Modlitwą w tobie są rozpaczy słowa,
  Serce wygląda jak urna z popiołem
W najtajemniejszej kaplicy stojąca —
Tak jesteś, gdy cię żaden wiatr nie trąca. —

Lecz kiedy burza zawieje i zruszy
  Z filarów ciebie, kopuło tęczowa,
Pękasz jak niebo nad aniołem duszy;
  Próżno się broni w błyskawicach głowa,
Cały gmach na nią upada i kruszy
  I ją, i serce, które biedna chowa
Jak smętny łabędź pod skrzydły białemi.
Pękło — popioły rozwiał wiatr po ziemi.

Skończona wielka tragedia powagi
  I ciszy greckiej; reszta wiatru wyciem,
Myśl zabłysnęła nagle jak miecz nagi,
  Marzenia stają się czynem i życiem,
Czyny się stają piorunem odwagi —
  Rozbiły kościół! — Pod jego rozbiciem
I serce pękło, i burza przewyła…
Z wszystkiego… patrzcie co? — krzyż i mogiła.

Przez wszystkie takie sceny odgrywane
  W teatrze naszych wnętrzności Maurycy
Przejdzie, uczuje sercem każdą zmianę,
  Czas mu postawi zwierciadło różnicy,
Czas matematyk. Dziś serce strzaskane.
  Ruszył na koniu pędem błyskawicy,
Za nim pasieka, szczęście, przeszłość, ona,
Kto wie za kilka lat, czy jego żona?

Panna Aniela, jeszcze nieświadoma
  Odmian, które się w zamku wydarzyły,
Biegła, ścieżeczka przed nią była stroma,
  Pomiędzy skalne wijąca się bryły;
Potem sadzawka i ów dąb z rękoma
  Założonymi, ów dąb pełen siły,
Który się dawniej kochał bez nadziei,
Jedno swe oko topiąc w Galatei.

Nad tą sadzawką nasza młoda panna
  Już zadyszana stanęła, poprawić
Włosy. Sadzawka była bowiem szklanna,
  Można się było w niej oczyma bawić,
I była to gwiazd kryształowych wanna.
  I rybki się w niej zaczynały jawić
Długie, błyszczące robiąc korowody,
Ilekroć łezkę rzuciła do wody;

Ale przed rankiem rybki spały na dnie.
  Panna Aniela uwiązała włosy,
Nie przypatrzyła się nawet — czy ładnie,
  Lękała się tknąć kwiatów pełnych rosy…
I serce biło w niej — bo chciała zdradnie
  Do zamku dostać się — a jakieś głosy
W powietrzu cichym brzęczały i gwary,
Jak gdyby przez sen mruczał zamek stary.

Konfederatów był to wrzask daleki,
  Którzy już doszli byli do piwnicy.
Panna Aniela wezwała opieki,
  Nabożną będąc, u Bogarodzicy —
A wtem, gdy wzniosła do nieba powieki,
  Blask jakiś nagły jak od błyskawicy
Całą oślepił. — Nim oddech utracę
W tej strofie, powiem, że ujrzała racę.

Była to owa raca, nakazana
  Przez księdza Marka na znak panu Sawie…
Pod biedną panną zadrżały kolana
  Z trwogi — wąż leciał, paląc się jaskrawie,
I syczał, i tak jak oko szatana
  Spojrzał z błękitu: i tak jako pawie
Piór płomienistych zaokrąglił końce,
I zatrzymany w niebie, trwał jak słońce.

Anieli zdało się, że już odkryta,
  Że już ją widzi ojciec, jej dugena,
Niebo, ta raca na gwiazdach rozbita,
  I każda róża w ogniu, i falena;
Już zdało się jej, że świat cały pyta
  I pokazuje ją palcem. — Ta scena
Byłaby bardzo przykra dla tej panny,
Gdyby to zamiast racy był świt ranny.

Lecz raca zgasła i swe włosy złote
  W ciemnym powietrzu cicho osypała.
Kilka z tych włosów przez grubą ciemnotę
  Upadło właśnie z nieba tam, gdzie stała
Panna Aniela, myśląc, jak tę psotę
  I te wycieczki będzie ubierała
W wymówki; i pod ulewą ognistą
Przybrała na się postać dziwnie czystą.

Różane usta przygryzła zdradliwie,
  Z oczu spuszczonych w bok miotała błyski;
Trochę się patrząc smutnie i fałszywie
  Przygotowała dla ojca uściski,
Dla guwernantki podobne pokrzywie
  Pocałowanie; jeden ukłon niski
Dla pretendenta do obrączki ślubnej,
I z tym ukłonem uśmiech — treści zgubnej.

Mimo to wszystko serce biło szybko,
  Coś do tej główki wpadło i pobiegła
Biegnąc, jak gdyby była złotą rybką,
  Która od wędki z dala plusk spostrzegła;
I coraz prędzej leciała i gibko
  Chwiała się, ogniem twarzyczkę zażegła,
Zadyszała się — różowa wpadła
W bramę i wkoło spojrzała, i zbladła.

Przy bramie stali obcy ludzie, mnodzy,
  Różnego stroju, wąsaci i zbrojni. —
Widać, że byli trzymani na wodzy,
  Bo ujrzeli ją i stali spokojni.
Byli to wszystko szlachcice ubodzy,
  Patriotyczni bardzo, bogobojni,
Na pierwszy ogień szli, stali przy bramach,
Choć zimno, rzadko który w lisich błamach.

Nie zapytała ich o nic, nie śmiała
  O nic zapytać panna starościanka,
Ale spojrzawszy na nich już nie drżała,
  Już wyglądając dumnie jak Rzymianka
Wyprostowana, sroga, trochę biała,
  A okiem paląc jak Transteweranka,
Biegła, jak wicher szła przez korytarze,
O swego ojca twarz patrząca w twarze.

Jako Elektra weszła; elektrycznie
  Cała się wstrzęsła, widząc ojca w tłumie,
Który dowodził wtenczas retorycznie,
  Że schylić głowy przed nikim nie umie:
Że rad by się był rozsądzić granicznie
  Z konfederacją itd. — W szumie
Tych słów nic więcej nie pojęła córa,
Tylko, że ojcu grozi jakaś chmura.

Blady był bowiem starzec, jego ręce
  Drżały. — Tu powiem, że Dzieduszyckiemu
Pożyczył niegdyś proszony, naprędce,
  Kozaków przeciw panu Pułaskiemu.
Słusznie więc teraz zbladł jako jarzęce
  Świece, trupowi podobien białemu.
I ów pan, cały purpurowy wczora,
Wyglądał jako statua Komandora.

Ujrzawszy córka to, nie mówiąc słowa,
  Pewnymi kroki do stołu się zbliża,
Widzi, że sterczy w nim sztyletu głowa
  W papier utkwiona, więc jak piorun chyża
Wyrywa ów nóż i za gorset chowa.
  Wtenczas, by ręce Boże zdjęte z krzyża,
Rąk dwoje wyszło spod papieru, obie
Te ręce zdrajca położył na sobie.

I oblały go krwią jasną dziurawe
  Dłonie, i włos mu okrwawiły siwy.
Potem ku piersiom poniósł ręce krwawe,
  I na żupanie białym, znak straszliwy
Został jak owe ordery plugawe,
  Które dziś każdy kat i człowiek krzywy
Wiesza na piersiach. — Potem się posunął,
Dał krok, zawrzeszczał jak szatan — i runął.

Serce w nim chore biło coraz prędzéj,
  Czekając tylko na noża wyjęcie,
I pękło. — Siwy ten sęp z okiem jędzy
  Utonął teraz już w dziejów odmęcie;
Ale są życia, co z tej samej przędzy
Winą się, dla nich ten rym i przeklęcie!
  Niech swoją przyszłość w tej pieśni odkryją!
Niech jak psy patrzą na trupa i wyją!

Gdy padł rąk własnych zczerwieniony łzami,
  Ksiądz Marek z krzyżem do niego przyskoczył:
Lecz zdrajca za krzyż ukąsił zębami,
  A potem ręką odepchnął i zbroczył.
Szmer zgrozy zachwiał w pokoju światłami.
  Ksiądz wyjął brewiarz, ustami namoczył
Palec i karty przewracał z pokorą,
Wiedząc, że duszę tę — już diabli biorą.

Wtenczas Starosta rzucił się do stołu,
  Kułakiem stuknął, krzycząc: „rozbójnicy!”
Przemierzył księdza od góry do dołu:
  „Waszeć byś lepiej modlił się w kaplicy
Niż — z mojego cię wyklnę Kapitołu!
  Córko, podaj mi papier — kozak, świécy!
Siadaj tu Panna, et pagina fracta,
Pisz protestacją, która pójdzie w akta.” —

Posłuszna panna Aniela usiadła,
  Chwyciła w rękę pióreczko łabędzie:
A starzec do niej: „ta krew czarna, zsiadła,
  Ta krew na stole atramentem będzie.
Umocz tu pióro.” Aniela pobladła:
  Krwią był zalany stół aż po krawędzie,
Krwią, co wyciekła z rąk regimentarskich,
Gdy mu przybito do rąk wyrok Barskich.

Ale posłuszna w krwi zmoczyła pióro.
  Potem spojrzała i dreszcz ją przeniknął. —
„Wezwawszy bogów na świadki — pisz córo! —
  Których bogdajby wzroku nie uniknął
Ów czyn nieszczęsny i haniebny… iuro!…”
  Tu karmelita ksiądz powstawszy krzyknął:
„Ja egzorcyzmem te szatany zwalczę…
Co ty krwią każesz pisać, bałwochwalcze?

„A ty, panienko, grzech ściągasz na duszę,
  Pisząc bluźnierstwa takie krwią człowieka.
Ja was tu jednym znakiem krzyża skruszę,
  I na tym miejscu krwi popłynie rzeka,
Gdzie stoję, a te góry palcem ruszę
  I na Moskali pójdą! — Kto tu szczeka?
Kto tu urąga się z Bożego Ducha?
Kto tutaj, słysząc, nie słyszy i słucha?

„Zaprawdę, mówię ci, panie Starosto,
  Że masz na oczach bielmo i ślepotę.
I powiem ci tu bez ogródek — prosto,
  Że prosto idziesz w piekielną ciemnotę,
Za to cię Pan Bóg chciał ukarać chłostą,
  I gdyby nie ja, te komnaty złote
Byłyby dzisiaj twoją krwią zwalane,
I purpurowe, i w ogień odziane.

„Czy nie wiesz o tym? że na Ukrainie
  Zaczęła się rzeź i szlachty wyrżnięcie?
Pod święconymi nożami krew płynie;
  Pop otwiera pierś, a chłop daje cięcie
W bijące serce. Cały naród ginie,
  Jak w zapalonym przez Boga okręcie:
A ty, że byłeś jak miecz obosieczny,
Ale bezczynny: sądzisz, żeś bezpieczny?

„Gdyby nie nasze nad tobą czuwanie,
  Dzisiejszej nocy kozak twój, Mohiła,
Miał tu pohulać z tobą, wielki panie.
  Dziś by tu wielka rzeź w zamczysku była.
Idź! — on przykuty łańcuchami w ścianie,
  A przy nim zbójców powiązanych siła…
Idź! obacz, jakie teraz mają łoże;
Leżą na workach, a w tych workach noże!

„O! taka pościel będzie dla grzesznika,
  Co, jak ty, patrzy na mordy spokojnie,
Dziś byłbyś w piekle, tu, bez spowiednika
  Zamordowany. — Pan Sawa się zbrojnie
Z twoimi chłopy na moście potyka,
  I za twą całość krew wylewa hojnie.
A twoja siwa się tu rzuca głowa,
Jak gołąb biała, lecz w myślach jałowa.”

Podczas tej mowy pan Starosta w czoło
  Księdza jasnemi patrzał się oczyma;
Nagle jak człowiek, gdy ujrzy, że gołą
  Zbójca siekierę nad głową zatrzyma…
Zadrżał. — A wtem pan Sawa wszedł wesoło,
  Sawa, ogromny skarb dla pisoryma,
Pół Kozak, a pół szlachcic — ten donosił,
Że całą groblę starosty krwią zrosił.

I widać było to na nim; wszedł z brzękiem,
  Hucznie, lecz spojrzał i zmięszał się cały,
Ujrzawszy oczy, w których całym pękiem
  Kupido trzymał najeżone strzały.
Zamek był broni napełniony szczękiem,
  Trup na podłodze, Karmelita biały
Nad trupem, blady Starosta, stół krwawy,
Za stołem panna anielskiej postawy,

Jako Sybilla z piórem w ręku. — Basta! —
  Na tym się moja pieśń kończy obrazie.
Dalej ujrzycie zapalone miasta,
  Szlachcica, z żydem, z psem, na drogoskazie
Wiszących — romans w poemat urasta,
  Coś w nim o królu będzie, o zarazie,
O Panu Bogu. Pociągnąwszy hausta,
Jak się rozogni myśl, napiszę Fausta.

Jak się rozgniewam na imaginacją,
  Diabłowi oddam bohatera duszę…
I pewnie zyskam wszystkich aprobacją,
  A tych, co płakać ze mną nie chcą — zmuszę.
I demokracją, i arystokracją
  Do łez głębokich trzecią pieśnią wzruszę,
Wziąwszy następnie za rymów dewizę:
Jeżeli gryzę co — to sercem gryzę.




Pieśń III

O! jakże smutno w jasnej życia wiośnie
  Być tak samotnym jako pan Kazimierz;
Gdy świat przed tobą w nieskończoność rośnie,
  Gdy wszystko tęczą; lecz czego się imiesz,
Błotem. — Dopóki serce wre miłośnie,
  Nie żyjesz na tym świecie, ale drzymiesz:
Gdy zgaśnie, wtenczas zaczynasz dopiéro
Pojmować, że ten cały świat — satyrą.

Dopókiś młody, bawią cię ballady,
  Poezja gminna nadzwyczaj zachwyca,
Lubisz w wierszykach chmury, księżyc, gady,
  Znajdujesz, że jest jakaś tajemnica
W mgle, w której wiersze brzęczą jak owady,
  I brylantują myśl blaskiem księżyca;
I myślisz, że to sam poeta roi,
Skrzy się i błyska, i leci?… On stoi.

Ty sam te wiersze niesiesz w kraj marzenia,
  W tej mgle, twych własnych myśli tęcza świta,
W tych dumkach twoje latają westchnienia;
  Potem z tych wszystkich wierszy, dumań — kwita!
Potem trzy wiersze Danta, pełne cienia,
  Ale rozumu: serce twoje chwyta,
Waży, rozbiera. A prawdziwa lekcja,
Która poezji uczy: jest dyssekcja.

Szkoda, że z takiej dyssekcji wynika
  Jakaś szkodliwa materialność, sucha;
Eureka! nasz pan Grabowski wykrzyka,
  A Tygodnik go Petersburski słucha:
„Oryginalny wieszcz do Tygodnika
  Napisał nowy wierszyk pełny ducha,
Który zapewnia mu wieniec osobny,
Wiersz, do niczego przedtem niepodobny!”

Widać, że po tym deszczu w Polsce krwawym
  Nowi poeci rodzą się jak grzyby.
Szkoda! że każdy jest nadzwyczaj łzawym!
  I w oknie duszy ma zielone szyby!…
Każdy ma język swój, co jest kulawym.
  Szkoda, że wszyscy są okuci w dyby,
A kiedy straszną opisują burzę,
To chmura piorun zostawia w cenzurze.

Z czego korzystam ja — i dwie już dramy
  Piorunem bardzo skończyłem wygodnie;
Dlatego kraju mam zamknięte bramy,
  I żadnej duszy myślą nie zapłodnię…
Cóżkolwiek ma być — wszyscy umieramy!
  A czy nad grobem gwiazdy, czy pochodnie,
Czy laur, czy chwasty, czy łza? Dobre i to! —
Wlazłem jak w błoto w tę myśl pospolitą.

Był czas, żem lękał się pospolitości,
  Jako święconej duch się lęka wody;
Lecz teraz często schodzę z wysokości,
  Dla własnej sławy, pokoju, wygody;
Krytykom jak psom rzucam kilka kości,
  Gryzą, lecz przyjdzie czas, że te Herody,
Przez których teraz moje dzieci giną,
Będę gdzieś w piekle gryzł jak Ugolino.

Tymczasem wracam do powieści. — Ranek
  Błękitnie w polach podolskich zaświtał,
W niebiosach oczy utopił kochanek,
  I marzeniami swoją przyszłość czytał,
I widział ją tak uwitą jak wianek
  Z dni szafirowych, złotych; już się witał
Ze sławą przyszłą i z tysiącem głośnych
Awantur, pragnąc nadzwyczaj — miłośnych.

Już widział dziesięć przynajmniej Andromed
  Do skał przykutych srogiemi żelazy,
Z warkoczem, który wisi jak u komet.
  Miłe nadzwyczaj w młodości obrazy!
Młodość albowiem świeża, jak Mahomet
  Panteistyczną jest i wszystkie głazy
Zmienia w kobiety, w ogień topi kruszce,
Huryski widzi zamiast ziarnek w gruszce.

A tu odsyłam mego czytelnika
  Do Alkoranu, gdzie stoi przypisek,
Że w raju każda się gruszka odmyka
  I cztery z siebie wydaje Hurysek. —
Chciałbym tam na czas być za ogrodnika
  I z tych owoców co dnia mieć półmisek;
Zwłaszcza że w każdej gruszce, do wyboru
Masz cztery panny różnego koloru.

Słowem, ideał nasz kochanek białych,
  Tęczowym jest na Wschodzie dogmatycznie:
U nas, liczono by do rzeczy śmiałych
  Gdyby kto nawet, tworząc poetycznie,
W rymach malując jednę z tych przestałych
  Owoców, starą pannę, seraficznie
Rozeskrzydloną w Bogu, bez rozwagi
Rzekł: płeć zieloną miała jak szparagi.

A jednak wielki poeta i prorok
  Powiedział to w Koranie i krytyka
Milczy — krytyka owa, która co rok
  Tyle wad w moich utworach wytyka,
Jako ostrowidz lub jako nosoróg,
  Bo widzi ostro i rogiem przenika;
Szczęśliwa — gdybym dbał i był gorący
I włożył imię jej w poemat drwiący.

Imię krytyki? — nie, krytyków, — A! bah!
  Któż z nich ma imię? Z. K., S. K., E. K…
Mówią, że Młodą Polskę pisze — baba,
  Ale ja, widząc jak kąsa i szczeka,
Sądzę, że jezuita — a ma draba,
  Który tłumaczy na język człowieka
Hymny, przestrogi, pacierze i lekcje
W diabelskim napisane dyjalekcie.

I stąd się mocno cieszę, jak filolog,
  Widząc, że u nas to się da wyszczekać,
Do czego Cerber w piekle czyni prolog
  Ze swego wycia. Ale nie czas zwlekać
Pieśni, dlatego, że jakiś teolog
  Krytyką mię chciał w kawałki posiekać,
Jakby (w balladach porównania szukaj)
On był przyjaciel wierny, a ja Tukaj.

Ale ważniejsze rzeczy radzi Muza.
  Oto już słyszę z daleka pukanie
Z dział, z dubeltówek, z flinty, z arkebuza:
  I czuję w sercu, że nadspodziewanie
Prędko, mój rycerz może dostać guza.
  Niechaj się wola Pana Boga stanie,
Ja go prowadzę w ogień: — jeśli zginie,
Poemat się mój wcale nie rozwinie.

Szkoda! czterdzieści cztery pieśni całych!
  Czterdzieści bowiem cztery w planie stoi —
Bowiem, do rzeczy dążąc zawsze śmiałych,
  Zacząłem epos tak, jak śpiewak Troi.
Większą — bo naród mój nie lubi białych
  Rymów i nagiej się poezji boi;
Więc rzecz, co działa się tam, gdzieś za Sasa,
Muszę opiewać całą wierszem Tassa.

Wierszem więc Tassa o czterdziestu czterech
  Pieśniach zacząłem epos i niestety
Może nie skończę!… i w gwiaździstych sferach
  Nie będę mieszkał pomiędzy poety,
Jeśli pan Zbigniew na ruskich giwerach
  Jak piorun, co gór prześladuje grzbiety,
Nie zaprobuje miecza i to zaraz…
Zjadłszy przynajmniej trzy plutony na raz.

Trzeba albowiem, aby się pokazał
  Świetnie i zyskał czytelników względy.
Właśnie w ten sam dzień Kreczetników kazał
  Bar atakować, gdy po wioskach, wszędy
Lud się krwią swoich dawnych panów mazał,
  A ekonomów, bez żadnej kwerendy
Wieszał i przyszłą respublikę kształcił,
Bo żydów palił, a niewiasty gwałcił.

Dwie drogi: jedna jest w naturze rzeczy
  I płodzi równość niebieską na ziemi,
Druga, choć trochę Maltusa kaleczy
  Systema i to, co za ziomki swemi
Pisze pan Cz…, z wolna Polskę leczy,
  Katolikami zaludnia rzymskiemi,
A żydom nic nie szkodzi, bo żyd w mig się
Odradza — patrz Tacyta o Feniksie.

Atakowano więc Bar, gdy nad Barem
  Beniowski się zatrzymał na wyżyni.
Na koniu stał jak posąg nad wiszarem
  I patrzał i rozmyślał, co uczyni?
Bar jak na dłoni widział, lecz oparem
  Wpół przesłonięty, blady; wojska w linii
Jak małe nitki mrówek, a na murze
Rozwijał się dym z harmat w białe róże.

I w tej girlandzie niby z róż śmiertelnych
  Stało miasteczko w powietrznych błękitach,
Wyrzucając błysk do żądeł pszczelnych
  Podobny… Kule szumiały po żytach,
Gwizdały do jędz podobne piekielnych;
  Lub po moskiewskich trącając jelitach,
Przebiegłszy całe plutony po szarfie,
Na ludziach grały jękiem — jak na harfie.

I wystaw sobie, mości czytelniku.
  Że na swój ganek wychodzisz spokojny;
I widzisz pszczoły w słonecznym promyku
  Lecące do łąk… dalej — grodek zbrojny
O milę — na równinie; działa w szyku,
  Ataki, słowem, krotochwilę wojny;
Wszystko się zwija, wre, kole i sieka:
A ty z krużganku patrzysz i z daleka…

Tam jakiś starzec stanął na okopach,
  Wzniósł rękę, czapkę przekręcił na ucho;
I działa jak psy legły mu przy stopach,
  On je pogładził i szczęknęły głucho.
Kule gruchnęły po moskiewskich chłopach,
  Szczęsny! któremu to uszło na sucho,
Że pan Puławski jurysta ma ferie,
I zamiast pisać akt — stawia baterie.

Tam widać laski brzozowe i klony
  Blade, z gałązek kulami owiane,
Jednym girlandy czarne robią wrony,
  Z drugich unoszą się z wrzaskiem, wygnane.
Dalekie miejskie słychać gwary, dzwony,
  Wszystko wkoło wre; tylko zadumane
Na szarym polu dwie maćkowe grusze
Jak wróżki pod swój liść chowają dusze.

Tu długim czarnym, mrówczanym łańcuchem
  Zbliża się Moskal pieszy ku mieścinie,
Tu kawaleria się wężowym ruchem
  Z jaru wywija, zbiera, szczęka, płynie,
Kłania się, kiedy kula ponad uchem
  Gwiźnie — i znów się prostuje, gdy minie,
Tu garść Kozaków jakby oczeretów
Kępa — tu błyski szabel — tam, bagnetów.

Na to pan Zbigniew patrzał sponad wzgórza.
  Wzdryga się pod nim koń i uchem strzyże.
Beniowski spłonął na twarzy jak róża,
  Chciałby iść w ogień — ale, mówiąc szczérze,
Trochę go piękna ta dziwiła burza,
  Nad którą barskie się łyskały krzyże.
I tak, co miałby wystąpić jak aktor,
Stał jak tchórz, albo gazety redaktor.

Lecz już nareszcie zbierał się do lotu,
  Chciał biec, gdzie burza błyskała czerwona:
Gdy oto nagle, prawie bez łoskotu,
  Jakby mu jaka nimfa na ramiona
Złożyła ręce… Wrzasnął głośno: *kto tu?*
  I mocniej w nim pierś zadrżała wzburzona.
Spojrzał — na ramion mu siedziało brzegu
Dwoje gołębi jaśniejszych od śniegu:

Czy jastrząb je tu jaki, myślał, goni?
  Czy się wydaję w stepach gołębnikiem?
Tak myśląc, zdjął je i trzymając w dłoni
  Rzucił w powietrze. Lecz jak z baletnikiem
Związana duszą Elsler lub Taglioni,
  Gdy udaruje ją car naszyjnikiem,
Taniec w gołębia lot przemienia dziwnie:
Tak owe białe gołębie, przeciwnie

Z lotu zrobiły taniec — i nad głową
  Pana Zbigniewa, na skrzydłach trzymane,
Jakby miłośne dając sobie słowo,
  Miłośnie dziobki złączyły różane;
I rozleciały się w błękit na nowo
  Ważąc się długo smętne, zadumane;
Jakby straciły i szukały siebie,
Podobne zmarłym duszom ludzkim, w niebie.

I obaczywszy się nagle, jak strzały
  Znów szły ku sobie lotem błyskawicy,
I znów złączone, jako płatek biały
  Śniegu, gołąbek przy swej gołębicy
Kręcił się, skrzydłem ją trącał nieśmiały:
  Aż zmordowani obaj tanecznicy
Najmilsze z siebie dali malowidło:
Senną kochankę gołąb wziął na skrzydło,

Przyniósł na ziemię, położył na trawie,
  I wkoło chodząc budził garłowaniem.
Na szyję wyszły mu kolory pawie,
  Miłość go takim darzy malowaniem!
Miłość ubrała mu piersi jaskrawie
  W ogień tęczowy. Z takim się kochaniem
Zapatrzył gołąb w swoją senną panią:
Że tęcza blasków z niego — przeszła na nią.

I obudziła się. I znów oboje
  Leciały prosto na Zbigniewa barki.
On je pogłaskał i wnet wszystko dwoje,
  Tęczowe piersi zgasiwszy i karki,
Z ramion mu poszły, i w kręgi i w słoje
  Tnące powietrze. Zrazu był nie szparki
Lot — póki rycerz nie ruszył wędzidłem,
Póki nie gonił — wabiły go skrzydłem.

Lecz gdy bezmowne owe dwie istoty
  Przelały swoję myśl w serce człowieka:
Coraz prędszemi udały się loty;
  I wnet zrozumiał rycerz, że go czeka
Awantur nowych, dziwnych, łańcuch złoty;
  Zaczarowany zamek, albo rzeka
Pełna rusałek. — O! domysły trafne! —
Może w pokrzywy przemieniona Dafne;

Może Minotaur i zaklęte skarby,
  Z których jak z dobrej wioski będzie przychód —
Tak młodość wszystko stroi w lśniące farby,
  Nigdy się małych nie spodziewa lichot.
O gdyby nie to! — to nigdy Ikar by
  Nie latał — nigdy by nie żył Don-Kichot,
Nigdy by w Trzecim Maju nie urosły
Illuzje — na co dziś wrzeszczą posły. —

Beniowski, goniąc gołębie i mary,
  Obaczył, że na dąb samotny siadły —
Był to ów sławny dąb gaduła stary,
  Jak czarownica krzywy i wybladły.
Ogniste zeschła kora miała szpary,
  Z konarów liście na poły opadły.
Liść co pozostał — zwiędły i zwalany,
Szumiał po drzewie jak krwawe łachmany.

Bez kształtu, spiekły, podarty, nieżywy,
  Zimę i lato wisiał na konarze;
Kruk się go lękał, a jeleń pierzchliwy
  Nigdy nie zasnął w tym krzemiennym jarze;
Bo z wiatrem ów liść łopotał straszliwy
  Jako szatańskie skrzydło, całe w żarze.
Nocą spod owych skrwawionych warkoczy,
Próchno świeciło się w dębie — jak oczy.

Na drzewo spadły dwa ptaszki Wenery.
  Beniowski w galop szedł za lotem ptaków;
Albowiem ujrzał dwa ruskie giwery,
  I sześć pod dębem kozackich kołpaków…
Którzy tam pewnie jako marodery
  Szukali w drzewie skarbów lub Polaków…
I nie znalazłszy w nim nic — dla igraszki
Chcieli zapalić dąb i upiec ptaszki.

Znieśli już bowiem wkoło suchych liści
  I oczeretów, jałowców i cierni;
Już jeden krzesał ognia, który czyści
  W czyśccu, a na tym świecie wszystko czerni.
I byliby dąb pewnie ci ogniści
  Spalili — wiatr dął taki jak w hamerni —
Szczęściem! bohater mój napadł na wrogi
I jął ich rąbać tak, że poszli w nogi,

Oprócz Kozaków dwóch. — Z tych jeden stary
  Zrąbany z konia, Bogu oddał duszę,
I poszedł, mówi Homer, między mary. —
  Co się z nim stało? — nie chcę i nie muszę
Mówić; bo ta rzecz należy do wiary
  Greko-rosyjskiej, lecz co do mnie, tuszę
I powiem, strofy nie chcąc robić wściekłą,
Że w tej religii gdzie car — jest i piekło.

Pocieszająca myśl! — lecz nie dla cara,
  Który wolałby może z tego względu
Większą bezpieczność. Jedna więc ofiara
  Polskiego miecza, młodego zapędu,
Poszła ad umbras; i tam niech się stara
  Szczęśliwszą być niż tu — gdzie tyle błędu,
Zawodów, głupstwa, nieszczęścia, przesytów,
Bankructw, poezji głupich, jezuitów,

Heglów poznańskich, krakowskich purystów,
  Paryskich kronikarzy, historyków,
Prezydentów gmin, franko-romansistów,
  Kozako-powieściarzy i krytyków,
Którzy poklaski im zamiast poświstów
  Dają — od czego ja aż do równików
Biegłem, unosząc zadziwione słuchy;
I byłbym został tam — gdyby nie muchy,

Nie krokodyle, nie hipopotamy.
  Nie muł, tworzący na Nilu oftalmie,
Nie dżuma, nie tęsknota, nie te bramy,
  Na które patrząc, że zamknięte, żal mię
Brał, że tak naszych żon nie zamykamy
  W jednym haremie jak w Armidy palmie —
Ta strofa poszła krzywo, bo ze Wschodu
Wygonił mię brak awantur i lodu;

Za to w ojczyźnie Danta, to oboje
  Znalazłem. Lecz to rzecz jest tajemnicza.
O to bynajmniej nie dbam i nie stoję,
  Aby wiedziano, czy moja dziewicza
Muza kochała się realnie. Roję,
  Śnię, tworzę; harfy używam lub bicza,
I to jest moja poetyczna droga —
Lecz z mego życia poemat — dla Boga.

On wie, On widział, nad jakiemi chmury
  Stawałem bez łez i pieśni, z myślami
Aniołów w przepaść lecących — te chóry
  On słyszał, gdyśmy byli z Bogiem sami.
Nie zwiodły Go te królewskie purpury,
  W które ja się tu, jak przed sztyletami
Cezar, obwijam, gdy mię w serce rażą,
Ażeby umrzeć z niewidzianą twarzą.

Bóg sam wie tylko, jak mi było trudno
  Do tego życia, co mi dał, przywyknąć;
Iść co dnia drogą rozpaczy odludną,
  Co dnia uczucia rozrzucać, czuć, niknąć;
Co dnia krainę mar rzuciwszy cudną,
  Powracać między gady i nie syknąć;
Co dnia myśl jedną rozpaczy zaczynać,
Tą myślą modlić się — i nie przeklinać;

On! i pustyni gwiazdy lazurowe,
  I zachodzące nad morzami słońce,
I jedno serce ludzkie. — Lecz to nowe
  Głosy dla mojej lutni — te cierpiące:
Milcz serce ! Albo się strzaskaj echowe
  Narzędzie pieśni, bólu, wiecznie drżące
I obłąkane, niezaspokojone. —
Uderzam ciebie w złości — Milcz szalone! —

O czemże ja mówiłem?… Ha… W tym jarze
  Dwóch zarąbanych leżało Moskali,
Którym pan Zbigniew patrzał w blade twarze;
  Wtem ujrzał, że się cierń zajęty pali,
Że się już ogień wiesza na konarze
  Suchego dębu; a więc cięciem stali
Odrąbał gałąź, ta zaś odrąbana,
Jak płomień zdjęty przez burzę z wulkana,

Leciała, hucząc głucho i czerwona
  Kołysała się nad trupami dwoma,
Jak szatan, co chce duszę brać w ramiona,
  Albo orlica z płomieni, łakoma
Ciała ludzkiego — więc — O! myśl szalona!
  Beniowski, święcie wychowany doma,
Przeżegnał pełną robaczliwych strupów
Gałąź — i wiatr ją pochwycił znad trupów,

Roziskrzył, stargał, skręcił i zwinąwszy
  W jeden kłąb, rzucił w ciemną jaru szyję.
Tu nawet zimny rozsądek najzdrowszy,
  Słysząc, jak gałąź ta jęczy i wyje,
Zrobiłby utwór i poemat nowszy,
  W którym gadają puhacze i żmije: —
Co do mnie, prawda mię epiczna więzi.
Więc nic nie tworząc z ognistej gałęzi,

Prosto ją gaszę w jarze jak rzecz suchą,
  A sam do mego wracam wojownika;
Który z dwóch ludzi rzecz uczynił głuchą,
  A z dębu, nie chciał uczynić świecznika
Owej dolinie strasznej, gdzie z ropuchą
  Wąż między głazy kredowemi syka,
I pachnie gorzki piołun. — Więc mój rycerz
Stał — jakby z głazu go wyrąbał snycerz;

I patrzał — owych zaś gołębi para,
  Która go tańcem cudownym przywiodła;
Skoro dąb zagasł i ognista mara
  Przed znakiem krzyża uleciała podła:
Owe gołębie, których ja z Antara
  Pieśni pożyczam i biorę za godła
Miłości — nigdy za małżeński związek! —
Skoro dąb zagasł, zleciały z gałązek,

I okrążywszy go potrójnym lotem,
  Skryły się w jego wnętrze wypróchniałe;
Tak był szeroki, że mogł być namiotem,
  I zmieścić (nie wiem, czy mógł wojsko całe)
Lecz mógł pomieścić haftowany złotem
  Ów sztab, co dzieli naszych wodzów chwałę,
I dzieli się tak cudownie i sztucznie
Jak ową siedmią ryb Chrystusa ucznie.

Tak że zostanie i zbiorą z ostatka,
  Siedem dla wojska koszów, napełnionych
Okruszynami sławy. Rzecz to rzadka
  Tak zły apetyt! w ludziach tak czerwonych!
Ale że to jest cudowna zagadka,
  O sławie onej i o rybach onych:
Nie mówię więcej… Na gryzącym zębie
Wolałbym niż tę sławę — te gołębie,

Które, dąb cały okrążywszy pilnie,
  Do spróchniałego wleciały ośrodka;
Skrzydłami siekąc powietrze tak silnie,
  Jak piskorz kraje wodę albo płotka.
Pomyślał wtenczas rycerz, że niemylnie
  Awantura go jakaś w dębie spotka
I nie czekając, skoczywszy z rumaka,
Szedł ku dębowi temu z czasów Kraka.

Dochodząc wejścia, nasz młokosik rześki
  Usłyszał w drzewie szmer i pocałunki…
Ciemny był wewnątrz dąb, ciemno niebieski,
  Bo próchno, niby brabanckie korunki
Rozbłękitniło chropowate deski,
  Jak dla rusałki kościół, lub bogunki.
Było tam światło takie, jak w zawiei
Gdy księżyc świeci w mgle — światło nadziei! —

Ktokolwiek deptał ziemię starożytną,
  I popiołami nakryte pokoje,
Gdzie laury rosną, pomarańcze kwitną;
  Ktokolwiek był tam z kochanką, we dwoje,
Ktokolwiek grotę odwiedzał błękitną
  Kaprei — i tam ujrzał bóstwo swoje
Nagle, błękitnem powietrzem kościoła,
Zmienione w blade widmo i w anioła;

Ktokolwiek zważał te podmorskie świty
  Oblewające ją od stóp do głowy,
I widział, jak się z różanej kobiéty
  Czynił duch jasny lecz bezkolorowy,
Błyszczący, żywy posąg Amfitryty,
  W błękitnym ogniu mórz zniknąć gotowy;
Tak piękny! w skały ukryty i w morze,
Żywy — lecz w niebios pośmiertnym kolorze;

Ktokolwiek w grocie tej, na kruchej łodzi,
  Zamknąwszy oczy, znowu je otwierał,
Myśląc, że księżyc nowy z fal wychodzi
  W kształcie kochanki; ktokolwiek nie sterał
Imaginacji i ta jemu płodzi
  Kształty; ktokolwiek je w księżyc ubierał:
Niech popracuje, albo puści żagle
Myślom — a ujrzy tu znienacka, nagle…

Ujrzy, co pan Kazimierz. W owem drzewie
  Od lat szesnastu zaledwie dziewczątko
W błękitne próchien rzucona zarzewie
  W grocie z promieni… Nazwałbym ją prządką
Arachną — Muza moja sama nie wie,
  Jaką od innych odznaczyć pieczątką
Ów utwór nowy. — W błyskotnej sukience
Stała, na piersiach swych trzymając ręce.

Na skrzyżowanych rękach białe ptaszki,
  Sięgały jej ust dziobki różanemi;
W oczach błękitnych przestrach wziął na ważki,
  I dwie perłowych łez zrobił równemi;
Spadały obie. Szkła czeskie i blaszki
  Wydawały się gwiazdami złotemi,
I z włosów dziwne rzucały promienie;
Bielutką miała twarz — z tęczy odzienie.

Gdy wszedł do dębu rycerz, cała trwożna
  Spłonęła, twarz jej spłonęła i szyja:
Wstyd pokazała w sobie nieostrożna,
  I ten rumieniec, co w skażonych mija. —
Widzę, że dalej już pisać nie można,
  Bo opisowość poetę zabija;
I Pegaz się mój homeryczny zdębi.
Stwórzcie więc myślą, panią dwóch gołębi;

I niechaj się wam roją rzeczy cudne,
  O czarodziejskim rusałek kościele;
Gdy wkoło jary dzikie i odludne,
  I ogryzione przez wilków piszczele,
I trupy czarną krwią zastygłą brudne,
  I innych czarnych okropności wiele —
A w głębi dębu gwar innego świata,
Szum liści, próchno się w gwiazdy rozlata;

Beniowski z ładną panienką. — Dziewico,
  Która te wiersze czytasz, czytaj daléj.
Miłoście moje jako próchna świécą,
  Lecz nigdy się krew w marach nie zapali;
Ledwo ustami płomienia zachwycą,
  Wnet je strach księdza, albo los oddali,
Rozerwie ręce, strwoży niewymownie,
I dalszą miłość prowadzą — listownie.

W listach dopiero… (a wszystkie umieszczę
  W przypiskach) mój bohater będzie czuły:
Już to nie będą moje rytmy wieszcze,
  Ale esencja serc, prosto z szkatuły
Wyjęta: serca nią wszystkie rozpieszczę,
  A może nawet młodość będą psuły —
Nie emigracją, bo tej diabeł nie chce,
I żadną serca żądzą już nie łechce.

Ambicja serce spod żeber wykradła,
  Sejm się nie kocha już ani też gminy;
Zbiorowa ta osoba będzie jadła,
  Piła, wydawać dziennik, biuletyny,
Gwiazdy się każdej spyta co upadła:
  Jakie pryncypia ma? — a księżyc z miny
Arystokratą nazwie i dlatego,
Że w smutnej twarzy swej ma coś — srebrnego.

Pryncypia! O! pryncypia! jak bym chętnie
  Powiedział prosto dziś, co o was myślę!
Gdyby mi teraz w serca mego tętnie
  Nie brzmiała inna struna — Więc przekryślę
Te strofy. — Dusza mi zagrała smętnie,
  Śmiechu na ustach nie mam, ni w umyśle.
Wszystko prowadzi dziwnie Boża ręka,
Tak dziwnie! — że mi serce wre i pęka.

Więc polityczne moje falanstery
  Bądźcie mi zdrowe! — I wy, co bez głowy
Upadli z pańskiej jak z niebieskiej sfery,
  W arystokratów gracie: smętne sowy!
Co w grze myślicie bić jako kozery
  Asa, choć będzie z sercem i laurowy:
Was także żegnam bez miecza rycerze,
A choć mi serce pęka — śmiech mię bierze.

Żeby też jedna pierś była zrobiona
  Nie podług miary krawca lecz Fidiasza!
Żeby też jedna pierś, jak pierś Memnona!
  Żeby też jedna! — Ha… to mię przestrasza.
Kościuszko przeczuł was, krzycząc: *skończona*!
  Z krzyża swojego krzyknął tak — a wasza
Pierś to pojęła, z tą myślą umiera.
Chociaż mi serce pęka — śmiech mię zbiera.

Co będzie z wami — prosto wam nie powiem,
  Nie jestem jako wieszcz wszystko wiedzący.
Krwią do was piłem, moim duchem, zdrowiem;
  A teraz ciskam serce, puhar lśniący,
Słyszycie? Pękło. — Teraz mi węzgłowiem
  Jedno kobiece serce; jestem śpiący;
Omdlały jestem, ogniem owionięty,
Piekielne rzeczy rzucający, święty.

Niech się komedia gra. — Może mi przyjdzie
  Grać inną: wtenczas was wszystkich przerażę.
Ległem jak czarny Sfinks przy piramidzie
  Z grobów ojczystych — patrzą blade twarze —
Może wieszcz, zechcę jeszcze w jasnowidzie,
  Rzec co ciemnego? Może wam pokażę
Pełne piorunów usta, piersi, trzewa: —
Może zamilknę jak lew, co poziewa,

Patrząc na małość zielonego węża,
  I zasnę — zasnę — ha! —- lecz przebudzenie? —
Niech los i serca szaleństwo zwycięża!
  Z mózgu mojego mieliście jedzenie,
Lecz serce moje się jak łuk wypręża,
  Zrzuca was, głodne sępów pokolenie.
Ugolin odbył piekło… Ognia fale!
Wyrwijcie resztę sępom. — Precz szakale!

Kto inny teraz jest nade mną, nie wy,
  Na których patrzał ja, Akteon blady.
Między ciemnemi położę się drzewy,
  Słowiki będą mojemi sąsiady,
Księżyc jako mój srebrny anioł lewy,
  Ona jak złoty mój duch, dobrej rady,
Odgoni czarne Cherubinów stada,
Mówiąc do nieszczęść tak — jak anioł gada.

Przez litość tylko nade mną siostrzaną,
  Przez błękit tylko swojej własnej duszy,
Przez gwiazdę swego losu obłąkaną,
  Przez moc, co serca wskrzesza albo kruszy;
Przez to, że hymny we mnie zmartwychwstaną,
  Jeżeli ona mnie jak harfę ruszy:
Będę zbawiony! dumny, bezpokutny. —
Ale to wszystko sen — i może smutny!

Na Boga! Muzo! Trochę śmiechu! Tyle,
  Ile potrzeba dla zabawy gminu.
Gdy serce moje spod zasłon odchylę,
  Widzę, że nie jest jak słońce z bursztynu;
A jednak miało kiedyś światła chwile,
  Dawnej miłości winne, temu winu,
Które upaja na śmierć, potem wskrzesza. —
O! chcę miłości uczyć! Gdzie jest rzesza? —

Odbiegła — skarży się na moją ciemność.
  Poeto: fiat lux! zacięcie krzyczą.
I we mnie dziwną znaleźli wzajemność,
  Życzę, aby to było, czego życzą;
Tygodnik jakąś wynalazł odjemność
  We mnie; lecz niech się dobrze wtajemniczą,
A ujrzą, żem jest coś — jak grecki antyk
Lecz panteista trochę, i romantyk.

A teraz prosto i bez epizodów
  Śpiewam, jak prawy wieszcz, nie jak amator;
Bo mój bohater ma jechać do lodów
  Sybirskich i do Chin i pod ekwator,
Do innych nagich i dzikich narodów,
  Aż mu na grobie wyrżną: sta viator.
Wtenczas ratunku już ze śmiercią nie ma;
Zatrzyma się czytelnik i poema.

Lecz nim nastąpi to — cudne mam rzeczy
  W tece! cudowna awantur girlanda!
Rycerz mój rąbie, zabija, kaleczy,
  Na kształt Hektora, Ajaksa, Orlanda;
Przybywa zamkom w porę do odsieczy,
  Pisze kronikę wierszem, jak Wiganda,
O awanturach własnych; geografią,
Po której ludzie do Kamczatki trafią.

Na starość także napisał: *Pomysły*
  *Do dziejów*, które się dziać kiedyś mogą.
Z czego korzystał dzisiaj jeden ścisły
  Krakowczyk, książkę wydawszy niedrogą.
Książka ma polską duszę, a na zmysły
  Działa jak Niemiec; mnie zaś szarpie srogo,
Bije po ręku jak rektorska linia —
Jeśliś ciekawy, patrz: Rozdział: *Opinia.*

O! autorowie z nudy! O! Feniksy
  Powstali z trupów, z prochów własnych, z łóżek!
O! polityczne moje nowe Iksy!…
  Upadam wszystkim pokornie do nóżek;
Lecz życzę, aby nas dzieliły Styksy:
  A teraz z waszych korzystam przestróżek,
I już nie ody piszę ani hymny,
Ale poemat ten — nadzwyczaj zimny.

Bohater w dębie zamknięty z młodziutką
  Panną, a jednak stoi o pięć kroków,
Jeśli co mówi ? Mówi bardzo krótko. —
  Nie spuszczam żadnych na scenę obłoków…
Bo ani z wód kokietką, z nezabudką,
  Rozmawia czyściej lilia, pani stoków,
Gdy je wiatr zdrajca ku sobie pokłoni:
Jako tych dwoje — których ja mam w dłoni

I mógłbym… mógłbym, lecz nie chcę… A może
  Nie mogę, nie mam dosyć serca, żaru.
Próchno świecące księżycowo w korze
  Zda mi się pełne widm, pokus i gwaru…
Pełne… zatrzymaj mię, potężny Boże!
  Bo gotów jestem dla lepszego czaru
Rzucić na serce mego czytelnika
Trochę awantur własnych spod równika.

Lecz nie… sybirski będę… lodowaty,
  Dlatego wchodzę w styl nowych poetów. —
Słyszycie jak się krzą odludne kwiaty?
  Słyszycie głuchy łomot oczeretów?
Ktoś jedzie — spiesznie mu pewno za katy!
  Odtętnia głucho echo jarych grzbietów…
Wiele być musi jadących rycerzy,
Kiedy przed niemi takie echo bieży.

Na pozłoconym kurzawy tumanie,
  Która do dębu ze słońcem się wkradła,
Naprzód ksiądz jakiś wleciał niespodzianie,
  Za księdzem jakaś złota mara wpadła.
Ksiądz był w habicie, a mara w żupanie,
  W szerokich bardzo szarawarach z radła,
Na których złota leżała kurzawa —
Słowem: ksiądz Marek to był i pan Sawa.

Ku nim więc moja nimfa srebrnej cery
  Pobiegła skocznie i całując w ręce,
Oddała księdzu Markowi papiery
  Schowane bardzo tajemnie w sukience,
Potem zaczęła śpiew o sobie szczery; —
  Słów jej nie kładnę wszystkich, bo przekręcę,
Albo bym musiał kłaść po kropkach kropki,
Bowiem ta nimfa mówiła jak chłopki.

Z płaczem mówiła: jak w dębową szafę
  Wlazła przed wrogów okrutnych pogonią,
Jakie tam miało być z niej auto-da-fe,
  Jak nie pamiętał nikt i nie dbał o nią. —
(O! horor! trzeci rym jest na żyrafę!
  Muzy żałosne łzy nademną ronią,
Bo Muzy wiedzą, jakie do łez prawo
Ma wieszcz, piszący poemat *oktawą*).

Mówiła, jak dwa gołębie siostrzane
  Przyprowadziły ze stepów obrońcę…
Mówiąc, płakała — na usta różane
  Kapiąc padało kropelkami słońce…
Pan Zbigniew patrzał zaś w stronę, na ścianę,
  Ksiądz w ziemię, Sawa łamał ostróg końce.
Widząc, że sądzić są gotowi krzywo,
Rycerz do księdza rzekł dumnie i żywo:

„Jestem Beniowski, jechałem do Baru,
  Abym ojczyźnie mojej służył szablą
I całą duszą. Z bliskiego mię jaru
  Te dwa gołębie sztuką prawie diablą
Przywiodły tutaj. Znajdziesz śród czaharu
  Dwa trupy, które Pluton swoją grablą
Weźmie, i w ogień piekielny zagrabi,
Więcej mu takich dam, na honor hrabi!

„Z Węgier albowiem moje rodowody
  Prowadzę i mam hrabiowskie tytuły.
Ale, że jestem bez grosza i młody,
  Niewiele sobie ważę te bibuły
I pargaminy; lecz chcę iść w zawody
  Z przodkami, jako człek na sławę czuły,
I mocno hańbę ojczyzny czujący;
Niedoświadczony jeszcze — lecz gorący.” —

Gdy tak przemówił, ksiądz Marek otworzył
  Ramiona i jął ściskać postać giętką:
„Ja znałem twego ojca; gdyby dożył,
  Pewnie by twoją chęć pochwalił prędką.
Bogdajbyś późno się w grobie położył
  Jasnym, jak człowiek wielki — ani wędką
Sprośnych rozkoszy tu był ułowiony.
Zlituj się, Matko niebieskiej korony!

„Oto dziecko te, oddaję w opiekę
  Tobie Dziewico czysta, Matko Boża!
Broń rzuconego w te nieszczęścia rzekę,
  Która z nas płynie do wieczności morza.
Pozwól! że z niego tę cielesność zwlekę,
  Która tu krwawi ducha jak obroża,
A zaś mu w duszę ognistą przeleję
Rozpacz, co wszystko łamie, i nadzieję.

„Biada, kto daje ojczyźnie pół duszy,
  A drugie tu pół dla szczęścia zachowa;
Oboje w nim Bóg swym piorunem skruszy,
  I padnie kiedyś w popiół taka głowa!
Żadną łzą taki Boga nie poruszy,
  W modlitwie nigdy już nie znajdzie słowa,
Które by kiedyś jego Bóg rozumiał,
I będzie jak ten dąb umarły szumiał.

„Będzie miał w sercu władzę odpychania
  Ludzi — a węże się doń zbiegać będą,
Utyje kiedyś na chlebie wygnania,
  I nieszczęśliwe dzieci go obsiędą
Krzycząc: Ojczyznę nam daj lub do spania
  Grobowiec sławny — ale nie posiędą
Grobu ni sławy. — I to jest przekleństwo,
Które ja rzucam na nich! — ich rodzeństwo!

„I niechaj będzie jakoby stoletnie…
  Lecz nie… O! Boże! nie słuchaj Jehowa”.
Tu zamilkł; oczy mu błyszczały świetnie
  I pięknem srebrem uwieńczona głowa
Pośród głów młodych błyszczała szlachetnie
  Jak księżyc, kiedy się nad rankiem chowa
Za morze, albo za egejskie skały;
Nadzwyczaj wtenczas smutny, wielki, biały...

I mój rym także, po tej parafrazie
  Kazania, także za skały zachodzi.
Porozciągawszy tęcze na obrazie,
  Pokołysawszy na kształt dobrej łodzi,
Idzie spać. — Wyraz został przy wyrazie,
  Nie wiem, czego chce? i czego dowodzi?
Jako fajerwerk z gwiazd kilku tysięcy
Chciałem, aby się spalił — i nic więcej.




Pieśń IV

Dąb utrudzone opuścił konary,
  Świerszcze sykały, upał był ognisty.
W dębie na ziemi siedział Marek stary,
  I na kolanach rozpisywał listy;
A włożył na nos krzywy okulary.
  A taki był list jeden: — „Mój strzelisty
Afekt i łaska Pana Zbawiciela
Z wami… W nawiasie: — Niech was powystrzela

Moskal i diabeł, że się tak kłócicie,
  I zostawiacie Bar Moskali pastwą;
A choć szlachetne imiona nosicie,
  Jest z was ohyda Boska i plugastwo.
Pan Regimentarz zaś sam mianowicie,
  Który obiecał karmić nas jak ptastwo
Indyjskie, imbier przysyłać, muszkatel:
Cierpi, że buty dziś je obywatel!

Venit iudicium. Nie ode mnie, sługi,
  Usłyszy wtenczas sąd — lecz przed Chrystusem
Zapłaci swoje zaciągnięte długi;
  Toż samo pan Różański, co Fabiusem
Jest w naszej partii, także i ten drugi,
  Niech wie, że sądu dzień nadchodzi kłusem,
I weźmie wszystkich was jak tuman śmieci.
Piszę to z głębi żalu do Waszeci”.

Takie Ksiądz pisał listy pełne grozy,
  A przy nim moja młoda posłannica,
Przelatująca moskiewskie obozy,
  Jak głos od harfy, albo blask księżyca,
Lub Afrodyta, której ciche wozy
  Przez błękit gołąb niósł i gołębica:
Ze świeczką w ręku stała zapaloną,
Od blasku złotą mając twarz i łono.

Kto by tam zajrzał: myślałby, że który
  Z Ojców kościoła siedzi z gołą głową,
I po natchnienie patrzy w ciemne chmury;
  A zaś aniołek rączką rubinową,
Dotknąwszy białej jak kamień tonsury,
  Wyciąga z głowy tęczę brylantową
Podobną róży z gwiazd, lub pełnej malwie…
Gdy starzec siedzi na orle lub na lwie.

I w ciemnym dębie było tylko dwoje,
  Ksiądz z piórem w ręku, ze świeczką dziewczyna;
I tylko świerszcze między drzewne słoje
  Wrzały piosenką. Była to godzina,
W której tak miło pójść nad jasne zdroje,
  Gdzie słońcu broni przystępu leszczyna;
I na murawie legnąć aksamitnej,
W brzęku motyli, przy wodzie błękitnej…

Lecz w owe czasy, któż jednę godzinę
  Marzył, spokojnie przedumał nad wodą?
Któż miał czas marzyć, że tak wszystko minie
  Jak kwiat, będący motylom gospodą?
Jak nezabudka drżąca przy leszczynie?
  Jak łza?… jak wszystko, co się zowie modą?…
Choć dobra moda była w onych czasach
Konfederować się i kryć po lasach!

A jednak i to minęło!… Ojczyzna
  Minęła także! i ów wierszyk złoty,
Że dla niej każda smakuje trucizna,
  Ów wiersz, co niegdyś zachęcał do cnoty:
Jest dzisiaj… Każdy mi to pewnie przyzna,
  Kto w oblężeniu jadł szczury lub koty —
Że ten wiersz bez psów, bez liszek, bez czajek,
Jest dziś najlepszą z Krasickiego bajek…

A więc niech wszystko mija! — Wstańcie, burze!
  I zwiejcie mój ślad z tej smętnej pustyni!
I moje myśli jak łez pełne kruże
  Przechylcie, niech je próżnemi uczyni
Czas. — Wszak stawałem na niejednej górze
  Bliżej piorunów, niż gadu, co ślini
Pocałunkami nawet twarz człowieka;
Bliżej chmur, co grzmią — niż ludu, co szczeka. —

I dziś od ogniów Boskich w dół zepchnięty,
  Z piramid czoła, z wulkanicznych szczytów,
Cierpię — lecz jeszcze gardzę. I ten ścięty
  Rym, nieraz kąsa was aż do jelitów;
I płynie jako szalone okręty,
  Z fal odrzucany do niebios błękitów,
Gdzie mu początek był i koniec będzie,
Gdy śmierć na żaglach okrętu usiędzie.

Tymczasem z szumów żeglowych i waru
  Myśli zhukanych jest harmonia dzika,
Którą ja lubię, że tak pełna gwaru,
  Że czasem jak wąż pośród ruin syka,
Czasem podobna do aniołów swaru,
  Gdy błyskawicą letnią się odmyka
Niebo, i znów się zasuną płomienie
Na dziwny duchów świat, skąd szło westchnienie.

A jednak gdyby twoja o! młodości,
  Żelazna niegdyś wola, dumna, twarda;
Gdybym nad sobą miał więcej litości,
  Gdyby mi nawet w krew nie przeszła wzgarda
Tego, co teraz jest i co w przyszłości
  Być może: lutnią szalonego barda
Skruszyłbym, wziąwszy pod zgięte kolano;
I nową harfę wziął niepokalaną.

Lecz późno! późno już! Gdzie są słuchacze?
  Czy w grobach klaszczą w ręce zadziwione?
Czy urągają? — nie wiem — i nie raczę
  Gonić myślami te smętne, stracone
Mary. — Lecz nieraz, kiedy mi zakracze
  Orzeł, lecący na słońce czerwone:
Zda mi się, że to jakaś dusza bratnia
Znów odlatuje ode mnie — ostatnia!

Lubiłem takie dusze, dzikie, smętne,
  Rozokolone na niebie szeroko,
Błyskawicowe trochę, trochę mętne,
  Nawet gdy w ciało się straszne obloką,
I w pioruny się rzucają namiętne,
  Lub nad Safony chwieją się opoką;
Lubiłem takie dusze — nie bezkarny!
Wybrednie marząc w różach, kolor czarny.

Dziś uleczony na pół — lubię róże
  Takie, jakiemi je Bóg stworzył, ładne
I wiotkie. — Teraz wam powieścią służę,
  I w żadne więcej ustępy nie wpadnę;
Żadną gawędą pieśni nie przedłużę —
  Ale też z faktów wam nic nie ukradnę,
Bo wszystko godne jest pamięci wiecznej,
I wszystko może ujść w kompanii grzecznej.

Stoi więc w dębie moja mołodyca
  Ze świecą — jasne dwa gołębie burczą:
Ksiądz pieczętuje sygnetem szlachcica
  Listy… Posłuszne się papiery kurczą
W kopertę; z lakiem ożeniona świéca —
  Mówiąc Delilla stylem — styl tak sturczą
Poeci, że dziś gwałtem trzeba z Francji
Rozumu — jeszcze więcej elegancji.

Ożeniona więc świeca z laską laku
  Wydała tę łzę, która z tajemnicy
Nie da się nigdy odedrzeć bez znaku —
  Zwłaszcza, jeżeli Moskal na granicy
Nie czyha na twój sekret, o! Polaku,
  Z pomocą drugiej ożenionej świécy,
I chmur z tajemnic twoich nie uchyla
Zdradziecką ręką nocy (styl Delilla).

Już więc ksiądz Marek (tu mnie nie dościgną
  Ixy warszawskie) kochanków zaślubił,
I nim oboje w małżeństwie ostygną,
  Przypieczętować chciał — już tak naczubił,
Już… już — Wtem szable mu po oczach migną!
  Ksiądz wstał — szczęk wielki był — pieczątkę zgubił,
Ujrzał na ścianach boju stereotyp,
Bowiem dąb w środku był jak dagerrotyp.

Co się więc działo zewnątrz, to się w łonie
  Suchego dębu odbiło tęczowie.
Był bój, naprzeciw siebie szły dwa konie,
  A na koniach szli dwaj bohaterowie,
Nad głową niosąc podniesione bronie,
  Szablice; każda jako sierp na głowie.
Teraz ksiądz poznał, że ci wojownicy
Byli to: z panem Sawą pan Maurycy.

Poznawszy, w duchu rzekł: nie pójdę godzić,
  Niechajże sobie trochę krwi utoczą,
To może nadto gorących ochłodzić,
  Potem z rozwagą większą w ogień skoczą…
Tak mówiąc, patrzał: jak chcąc sobie szkodzić,
  Na ścianach tęczę tworzyli uroczą.
Światłość ich obu owionęła krwawa;
W ogniu, na białym koniu migał Sawa.

Spotkali się raz, złożyli nad głową,
  I znów ich konie rozniosły szalone;
Za drugim razem, tnąc sztuką krzyżową,
  Beniowski, zgrabnie skoczywszy na stronę,
Dał szachttak płytki koniowi nad głową,
  Że mu z przyciętych uszu, dwie czerwone
Trysły fontanny; — jak rubin się żarzą —
W biegu, nadjechał na nie Sawa twarzą.

Więc się na białym wydawał rumaku,
  Mając zalane oczy krwi wytryskiem,
Jakby delfina miał w złotym czapraku
  Pod siodłem, który krew wyrzucał pyskiem.
Nie dając jednak najmniejszego znaku,
  Że był zmieszany tym ostrym dogryzkiem,
Obróciwszy się koniowi do grzbietu,
Strząsł krew i z olster dobył pistoletu.

Straszny był wtenczas. — We krwi, co go broczy,
  Spokojną miał twarz i spokojnie mierzył
Do bohatera pieśni, między oczy: —
  I gdyby krzemień był spadł i uderzył
W dekę… co skrami pryskając odskoczy —
  Pewnie by więcej mój bohater nie żył.
Bo sam wyznawał, że w szturmaku onym
Widział przybitą kulę czemś czerwoném.

Więc pewnie by ją był duszy oczyma,
  Jak mówi Hamlet, w czaszce swej zobaczył:
Gdyby nie dziwne, a dla piso-ryma
  Miłe zdarzenie. — Bóg zachować raczył
Człowieka, a ja zeń zrobię olbrzyma;
  Byle mi tylko czytelnik przebaczył,
Że empirycznie, minąwszy przyczynę,
Wdałem się w skutek rzeczy, w rąbaninę.

Lecz wpadłszy, muszę kończyć. Więc pan Sawa
  Lewe przymrużył oko i wycelił,
A zaś powszechnie o nim niosła sława,
  Że nawet pannom, gdy sobie podchmielił,
Wystrzelał korki. — Była to zabawa,
  Której bym wcale z innymi nie dzielił,
Gdybym był panną, gdzieś w szlacheckich dworkach
Pod owe czasy i chodził na korkach.

Wycelił już więc prosto, w same czoło,
  I palec już giął — gdy nagle… o! dziwy!
Jakoby Irys, co rzuciwszy koło
  Z tęczy, zlatuje na zamglone niwy:
Lekko jak anioł, jak ptaszek wesoło,
  Dzieweczka z dębu dała skok straszliwy,
Skok na dwa łokcie od ziemi wysoki,
W poezji mówiąc, skok aż pod obłoki.

Z obłoków spadła, na ów koń ze śniegu,
  Na którym siedział pan Sawa złowrogi;
Nim się obejrzał, już na siodła brzegu
  Stojąca za nim, jak Olimpu bogi,
Prosta, i naprzód podana do biegu,
  Chwyciła za lejc — i na tylne nogi
Podniósłszy konia z rycerzem do góry,
Tak pomieszała go — że strzelił w chmury.

I nie czekając, aż poprawi strzału,
  Lejcem i głosem zagrzawszy rumaka,
Rzuciła w galop taki pełny szału,
  Że galop konia był jako lot ptaka.
A ta dzieweczka, by duch ideału,
  Stojąc nóżkami na końcu czapraka,
Resztą się ciała — strach przechodzi mrowi!
Oddała całkiem unieść błękitowi.

I błękit ją wziął tak zrównoważoną,
  Z rozciągniętemi jako ptak rączęty.
Z włosów, co były na głowie koroną,
  Naprzód się złoty zrobił wąż zwinięty
W kłęby i leciał wraz za tą szaloną,
  W połyskujące ją chcąc winąć skręty;
I różne kwiaty wyrzucał ze skrętów,
Które goniły ją mgłą dyjamentów.

Za włosem i za kwiatami i za nią
  Pędziły równym dwa gołębie lotem. —
Nie widzę więcej, jary się tumanią
  Dymnej kurzawy przesłonięte złotem;
W kurzawie rycerz znika z moją panią…
  Jeszcze raz galop konia runął grzmotem,
Jeszcze raz jeździec, na wierzchołku góry,
Jak z ametystu, z płomienia i z chmury

Błysnął i zniknął. — Teraz kto wypowie
  Uczucia wnętrzne w moim bohatyrze?
Zamiast kul srogich pana Sawy w głowie.
  Ujrzał… a tu mu wcale nie ubliżę,
Bo wiem, że wiedział, co są Centaurowie,
  Przypomnieć musiał więc o Dejanirze:
I miał na twarzy taki wyraz boski,
Jak ten, co wiersze pisząc, liczy zgłoski.

Oczy utopił w kurzu obłok złoty,
  Gdzie znikał rycerz, koń, panna, jej włosy,
I za włosami, jak dwa papiloty,
  Białe gołąbki na dwóch końcach kosy.
I stał i patrzał — gdy z dębowej groty
  Wyszedł ku niemu Karmelita bosy,
I przeżegnawszy się Chrystusa znakiem,
Spytał: „dlaczego waść się bił z Kozakiem?

„O! krwi gorąca! że też ja nie mogę
  Utrzymać nigdy między wami zgody!
Oto pan Sawa znowu ruszył w drogę,
  Bóg wie, czy wróci, a rześki i młody.
O! młodzi! młodzi! pod waszą ostrogę
  Trzeba dać woły najleniwsze z trzody;
Dopóki każdy z was na koniu jeździ,
Nigdy się w jednym miejscu nie zagnieździ.

„Skądże wam przyszło, żeście tu z jaszczura
  Dobyli szabel i na konie wsiedli?” —
Na to pan Zbigniew: „Oto jest rzecz, która
  Zwaśniła obu, gdyśmy tutaj jedli
I pili: oto złota miniatura,
  O którą srogi bój obaśmy wiedli.
O taką się rzecz bijemy nie pierwsi;
Ja mu ją, księże, sam zerwałem z piersi.

A zerwawszy ją chciałem serca dostać
  Spod żeber jego, tą szablą turecką”. —
Tak mówiąc, strasznie miał marsową postać.
  A ksiądz: „O takąż rzecz chodziło świecką?
Wartoby obu dyscypliną chłostać!
  Wstydź się, Wielmożny Hrabio! jesteś dziecko!
Tę miniaturę mi dała dla ciebie
Córka Starosty dziś, jak Bóg na niebie!…

Ja zaś nie mając kieszeni w habicie,
  I nie chcąc wieszać tej rzeczy na sobie,
Dałem ją Sawie, by ją schował skrycie,
  Aż mi ją przyjdzie na myśl oddać tobie;
A przy tem i list, skropiony obficie
  Łzami, a w takim pisany sposobie,
Że choć ksiądz jestem, w miłostkach nie służę,
Podjąłem się ten list schować w kapturze.

Oto jest pismo dziś pisane w nocy,
  Czytaj Waść! ja tymczasem na koń siędę:
Bar potrzebuje dziś mojej pomocy
  Lub go ocalę, lub niebo zdobędę”.
Beniowski blady, jak duch o północy,
  Już nie uważał na księdza gawędę,
Ale otworzył list, czytał i wzdychał,
Bo ten list w niebo rwał i w piekło spychał.

A naprzód w liście było opisanie
  Tego, co w drugiej mojej pieśni stoi,
To jest: jak zamek wzięto niespodzianie,
  Jak go dostano prędzej niźli Troi,
Jak na śmiertelnym już był karawanie
  Pan Dzieduszycki, jak w piwnicach broi
Szlachta, będąca w zamku na załodze;
Jak Ladawiecki pan zdał rządu wodze,

A sam zamyślał jechać do Warszawy,
  I córkę z walki uprowadzić pola. —
„O! mój Zbigniewie, nie miej ty obawy,
  Pisała Panna, nigdy Ojca wola…
Nigdy ponęta, nigdy przestrach krwawy,
  Nigdy szalone szczęście lub niedola
Nie skłonią mego serca do odmiany. —
Bądź sławny; — jesteś mój — jesteś kochany.

Odjeżdżam teraz — ale się otoczę
  Myślami, kwiatów podolskich zapachem,
Woniami, które były tak urocze,
  Gdy w Anielinkach, pod słomianym dachem,
Ty mię porzucał, — a ja ci warkocze
  Dałam całować, przenikniona strachem,
Abyś mi u nóg nie padł konający:
Tak byłeś blady przy gwiazdach i drżący.

Powiem ci teraz, żem się była zlękła,
  Abyś ty we mnie nie usłyszał głosów,
Z któremi w sercu jakaś struna pękła,
  Gdy się dotknąłeś usty moich włosów…
Pomnisz, żem wtenczas tak jak dziecko jękła,
  Chwytałam się szat twoich — drzew i kłosów,
Myślałam, że już ginę z światłem, z echem,
I że westchnienie śmierci — jest uśmiechem.

Kiedy to piszę, słońce wschodzi z wieńcem
  Chmur i tak wstydzi mnie, że nie wiem czemu,
Cała się zlałam łzami i rumieńcem —
  Ty wiesz, ja zawsze kwiatowi białemu
Podobna, póki mi był oblubieńcem
  Chrystus. — Uśmiechnij się słońcu złotemu,
Bo mi się przed nim łza gorąca toczy;
I tak rumieni mnie, jak twoje oczy.

Niespokojności pełne serce moje!
  Smutno mi rzucać te miejsca, te stawy!
Jeżeli kiedy przywiodą cię boje
  Aż do mojego zamku, do Ladawy,
Każ sobie Panny otworzyć pokoje;
  Na oknie stoi filiżanka z lawy,
Rzucam dla ciebie w nią maleńki kwiatek —
Nosiłam go dziś całą noc — bławatek.

Nie trać nadziei nigdy! nigdy! — kto ma
  Wolą, ten wszystko pokona — Addio!
Z wyciągniętemi za tobą rękoma
  Jeszcze raz wołam ciebie — caro mio!
Przy tobie zawsze będę — niewidoma.
  I wprzód mi serce, niż ciebie zabiją.
Nie — ty nie możesz zginąć tak jak oni,
Których nie kocha nikt — i nikt nie broni.

Pytałam dzisiaj starej wróżki Diwy,
  Czy mi Bóg ciebie zachowa i wróci?
Odpowiedziała: że będziesz szczęśliwy,
  Że się o ciebie wiele duchów kłóci
Czarnych i złotych z tęczowemi grzywy.
  A czyny twoje ktoś na harfie nuci…
Że zawrzesz z królem indyjskim przymierze —
Nie będziesz temu wierzył — lecz ja — wierzę.

Przepowiadając, mówiła mi stara,
  Że widzi ciebie w sankach z wieloryba,
A zaś przy tobie stoi jakaś mara,
  Ubrana w szaty dziewicze — to chyba
Ja… czy nie prawda? — O! gdyby ta szpara!
  Gdyby ta jasna z dyjamentu szyba,
Przez którą Diwa widzi przyszłe rzeczy,
Mogła zastąpić we mnie wzrok człowieczy!

Zgodziłabym się nie widzieć na niebie
  Gwiazd ani słońca, nie widzieć błękitu,
Lecz tylko w każdej chwili widzieć ciebie;
  Na ciebie patrzeć od zmroku do świtu. —
Zda mi się nawet, że w jakiej potrzebie
  Pomagałabym ci oczyma — do szczytu
Szczęścia i sławy… choćby…” Tu przerwany
Był list i dwoma plamkami zwalany.

Te plamki były do ust podniesione,
  Lecz Ksiądz podstawił pod usta szkaplerza.
„Te całuj, krzyknął, te rany czerwone,
  Które Chrystus miał, godne ust rycerza,
Nie te kropelki łez gorzkie i słone,
  Z których rdza pada na kryształ puklerza.
Rzuć ten list — daj go, jak mówią, szatanu —
A słuchaj: ważną misją dam Waćpanu.

Piszą mi — że tron odzyskał Chan Giraj,
  Przyjazny zawsze Polsce był Chanisko;
Masz listy, których, proszę, nie otwiéraj,
  Aż staniesz w Krymie. Wprawdzie to nie blisko;
Jaskółki wiedzą tam drogę na wyraj,
  I bocian także, z małą szarą pliską
Do tej krainy lecą z wielkim krzykiem;
Bocian okrętem jest — pliska sternikiem.

Ona ptakowi na ogonie siedzi,
  I prostą drogę w chmurach rozpowiada.
Tak, jeśli cię duch Chrystusa nawiedzi,
  Będziesz jak bocian, co nigdy nie siada.
Lecz, wyciągnąwszy dziób jak włócznię z miedzi,
  Prosto wędruje i w gniazdo upada
— Gdzieś na wieśniaczej chacie, zmordowany,
Przebywszy morskie burze i bałwany.

Ufaj mi, synu! jeśli wytkniesz sobie
  Drogę, a prostą, — to choćby do słońca
Zalecisz — często na krzyżu lub grobie
  Odpoczywając. — Lećże więc bez końca.
A będziesz chodził w anielskiej ozdobie
  Jako ojczyzny i wiary obrońca;
A nim zasługi twoje w niebie zginą,
Ziemia przeminie! i gwiazdy przeminą!

Patrz na mnie! — jestem także zmordowany,
  A kto wie, co tam w mojem sercu płacze?
A jednak wziąłem w ręku krzyż drewniany,
  I chodzę, tuląc do głębi rozpacze.
Wolałbym może już w grób… jak złamany
  Dąb i bez liści — lecz mi serce skacze,
Kiedy na działo wstąpi moja noga,
A działo ogniem śpiewa — Imię Boga.

Więc że i starość jeszcze Jowiszowe
  Ma brwi, na hańbę ojczyzny zmarszczone,
Więc jeszcze wstrząsa te pola stepowe,
  I wulkany z nich rozrzuca czerwone,
I tej ojczyzny martwej wznosi głowę,
  I kładzie na nią zbawienia koronę…
Także więc krwawym was obmywam chrzestem!
A pomyśl tylko ty — czemże ja jestem?

Garsteczką prochu, co jutro w dolinie
  Będzie rodziła chwasty i lilije;
Dzbanem, z którego strumień wiary płynie,
  A który jutro Bóg nogą rozbije.
Nośże ty ducha w twej cielesnej glinie;
  A nie lękaj się, gdy wiatr w oczy bije
Z błyskawicami. Na końcu żywota
Czyny człowiecze waży szala złota.

„Tam wszystkie nasze łzy i krew rozlana
  Są policzone i nie ginie jedna
Kropelka ani biała, ani różana,
  Lecz każda waży i ważąc wyjedna
Światło wieczyste. Idź więc w Imię Pana!
  A byłaby też ta ojczyzna biedna,
Gdyby dla ciebie zginionego młodo
Łez nie znalazła. — Bądźże więc tą wodą

Ochrzczony teraz i w grobowcu późnym.”
  To mówiąc, ręce wyciągnął i drżały.
Słuchał go rycerz z czołem smutnie groźném,
  I był na twarzy przerażeniem biały,
I skry mu z oczów szły… i dreszczem mroźnym,
  Miłością wielką dla nieszczęsnej chwały
Czuł się przejęty. Będąc tak ognisty
Z ręku księdzowskich wziął do Chana listy;

I wraz obrócił konia na południe
  Ku wschodzącemu wtenczas miesiącowi…
Jechał i marzył o przyszłości cudnie.
  A któż sny takie młodości wypowie?
Choć aniołami te strofy zaludnię,
  Choć z ziemi stworzę kraj podobny snowi:
Nie dosyć będzie, przez gościniec z ostów,
Kwiatów z różanych gwiazd i z tęczy mostów.

Austerie chyba z szkła i z diamentu
  Zbuduję — w karczmach posadzę Dyjanny.
Łódź życia jest jak złota łódź Sorrentu,
  Co, siekąc kryształ przezroczysty, szklanny,
Ogień dobywa błękitny z odmętu,
  I z wioseł ogień leje nieustanny,
I tak jak łabędź ognisty przelata,
Pierś mając w ogniu i ogniem skrzydlata.

Młodości! każ się tej łabędziej marze
  Z ognia i złota unosić po świecie.
Niech szumi wino w twej Platońskiej czarze,
  Na głowie niechaj będzie wonne kwiecie;
A blisko ślubów wysokich ołtarze,
  Gdzie Saturnowy wąż się z ogniów plecie:
Tam ślubuj przyszłość… Muza mdleć zaczyna —
Dajcie mi bursztyn i róże, i wina!

Kłębami dymu niechaj się otoczę;
  Niech o młodości pomarzę pół senny.
Czuję jak pachną kochanki warkocze,
  Widzę, jaki ma w oczach blask promienny;
Czuję znów smutki tęskne i prorocze,
  Wtóruje mi znów szumiąc liść jesienny.
Na próżno serce truciznami poim!…
Kochanko pierwszych dni! — znów jestem twoim,

Patrzaj! powracam bez serca i sławy,
  Jak obłąkany ptak i u nóg leżę.
O! nie lękaj się ty, że łabędź krwawy,
  I ma na piersiach rubinowe pierze.
Jam czysty! — głos mój śród wichru i wrzawy
  Słyszałaś… w równej zawsze strojny mierze…
U ciebie jednej on się łez spodziewał,
Ty wiesz, jak muszę cierpieć — abym śpiewał.

Idź nad strumienie, gdzie wianki koralów
  Na twoje włosy kładła jarzębina;
Tam siądź i słuchaj tego wichru żalów,
  Które daleka odnosi kraina;
I w pieśń się patrzaj tę — co jest z opalów,
  A więcej kocha ludzi niż przeklina.
I pomyśl, czy ja duszę mam powszedną?
Ja — co przebiegłszy świat — kochałem jedną.

Twój czar nade mną trwa. — O! ileż razy
  Na skałach i nad morzami bez końca,
W oczach twój obraz, w uszach twe wyrazy,
  A miłość twoję miałem na kształt słońca
W pamięci mojej. — Anioł twój bez skazy
  Na moich piersiach spał — a łza gorąca
Nigdy mu jasnych skrzydeł nie splamiła:
Twa dusza znała to — i przychodziła.

W gajach, gdzie księżyc przez drzewa oliwne
  Przegląda blado, jak słońce sumnienia,
Chodziłem z tobą, jak dwie mary dziwne,
  Jedna z marmuru, a druga z promienia;
Skrzydła nam wiatru nie były przeciwne,
  I nie ruszały włosów i odzienia.
Między kolumny na niebie się kryśląc
Staliśmy jak dwa sny — oboje — myśląc.

Z taką więc ciszą i z taką powagą
  Wejdziemy kiedyś w Elizejskie bory;
My, cośmy ziemię tę widzieli nagą,
  Przez piękne niegdyś widzianą kolory.
Cośmy poznali, że nie jest odwagą
  Rozpacznym czynem skończyć żywot chory;
Lecz uleczeni przez trucizn użycie,
Sercu zadawszy śmierć — znaleźli życie.

Pierwszy to i raz ostatni o! miła!
  Mówię do ciebie. Jest to błyskawica,
Która ci chmurę posępną odkryła,
  I boleść wyszła z niej jak nawałnica;
W twoim ogrodzie pustym będzie wyła,
  Gdy księżyc pełny, jak srebrna różyca
Gmachów gotyckich, biały blask rozleje,
W te — gdzieśmy niegdyś chodzili — aleje.

Bądź zdrowa — odejść nie mogę, choć słyszę
  Wołające mnie duchy w inną stronę,
Wiatr mną jak ciemnym cyprysem kołysze
  I z czoła mego podnosi zasłonę,
Z czoła, gdzie anioł jakiś skrami pisze
  Wyrok łamiący mnie między stracone…
Ja czekam, krusząc wyroki okrutne…
Twe oczy patrzą na mnie — takie smutne! —

Bądź zdrowa! drugi raz cud się powtórzy —
  Martwy, odemknę ci w grobie ramiona,
Kiedy ty przyjdziesz, do zbielałej róży
  Podobna, zasnąć. — Dosyć! Pieśń skończona!
Oko się moje senne łzami mruży,
  Róże uwiędły — czara wychylona,
I pieśń gdzieś leci ode mnie echowa…
Już pożegnałem cię — jeszcze bądź zdrowa!




Pieśń V

Przez ciemne, smutne gościńce kurhanów
  Niesie go czarny koń dniami i nocą.
Pod ziemią tętna zakopanych dzbanów
  Z prochem rycerzy, — na niebie łopocą
Kruki, jak stada posępne szatanów.
  W czaharach zbroje rycerzy migocą,
I dzidy błyszczą krwawemi płomyki. —
Tam na kurhanach posępne lirniki

Siedzą i grają dumy dawnych czasów.
  Dumy wychodzą na rozległe pola,
Wpadają smutne w szum dębowych lasów;
  I stamtąd znowu, jak harfy Eola
Zmięszane z szumem liścianych hałasów
  Wychodzą na step: a ludzka niedola
Leci wichrami płaczącemi wiana,
Jakby nie ludzi ustami śpiewana.

Tu siedzą wianki na polu czumaków,
  I ogień palą wielki, jasny, chmurny;
Tam dalej wieńce podróżników ptaków,
  A dróp na straży — albo sęp bezpiórny;
Podobni z dala do rzymskich orszaków,
  Koło chorągwi albo koło urny,
Gdzie smętne wodza popioły złożone:
Odprawujące straż i zamyślone.

Beniowski przebył Dniepr — gdy raz wieczorem,
  Kiedy już księżyc wstawał zamyślony,
Obaczył ogień, pod dębowym borem
  W ziemi palący się, wielki, czerwony.
Przy ogniu siedział człek okryty worem,
  Dzikiej i strasznej twarzy jak Hurony;
Gotował strawę i pazury czarne
Krwawiąc, odzierał ze skór całą sarnę.

Ta wywrócona oczyma szklannemi
  Zdała się żebrać u ognia litości.
Dalej siedziało dwóch panów na ziemi.
  Na jednym żupan był, skóra i kości;
Drugi utyły i z rubinowemi
  Policzki, pełen w sobie wielmożności,
Przepijał głośno do drugiego zdrowiem
Z butla, co miał brzuch obszyty sitowiem.

Ów pan wspaniałej tuszy — trochę baba
  Na twarzy, dziwnej miał zbroję struktury.
Od kołnierza mu szła żelazna sztaba
  Malowanemi natykana pióry.
Rzekłbyś, że rodzi go królowa Saba,
  Że z dawnych czasów spadł jak żaba z chmury.
Chociaż się zbroja nam wydaje dzika —
Beniowski poznał zaraz pancernika.

Gdzieniegdzie jeszcze snuli się po kraju
  Starzy, minionych czasów kochankowie,
Którzy nie pili kawy ani czaju,
  Żelaza kawał nosili na głowie,
Jak starej kawał arki na Synaju;
  A Bóg im dawał rumianość i zdrowie,
Zwłaszcza, że słomę wkładali do butów.
Litwin pancernik, jeden z tych mamutów,

Siedział, jak mówię — i z oplecionego
  Butla pił. Litwin to był starej daty,
Z chudym się na czas połączył kolegą.
  A jego sługa czerwono-kudłaty
Perkunas, który pana znał małego,
  I z miłości mu, a nie dla zapłaty
Służył — choć nosił imię dawnych Bogów:
Kucharzem teraz był — i u trójnogów

Wieszał — ach! nie już dla Znicza kadzidło,
  Lecz kawał sarny; już nie dawne runy
Śpiewał, lecz diabła żmujdzkiego straszydło
  Krzyżem odpędzał, gdy biły pioruny.
Wybornie umiał wędzić gęsi skrzydło,
  I po tatarsku zawijać kołduny —
Król perski, który płacił złota minę
Za każdą nową rzecz — to za boćwinę

Dałby dwie. — O! boćwino! Hipokreno
  Litewska! Ty, co utworzyłaś szkołę!
Waza twa zawsze wytryska Kameną,
  Która ma oczki gazelli wesołe,
A w ręku białym swym — ni piu ni meno,
  W rączkach, które są zakasane, gołe,
Wieniec z barszczowych uszów: o! nagrodo!
Że mi ją kiedyś dasz — marzyłem młodo…

Lecz teraz tracę nadzieję — Niestety!
  Nie lża, jak mówi Kochanowski — próżno!
Próżno deptałem Parnasowe grzbiety,
  I miałem nieraz Dyjannę usłużną,
Kiedym chciał zamknąć Sybir w tryjolety,
  Muza została mi rymami dłużną:
Z tego więc poszło, że pisałem prozą,
Odjemną, mówi Tygodnik — o! zgrozo!

Odjemną! — czy od Tygodnika? Boże!
  Kto tam odejmie co, ten będzie mądry;
Ty byś nie odjął sam nic, Pitagorze,
  Z twoją tabliczką w ręku…….
……………………………………………………………………
……………………………………………………………………
……………………………………………………………………
……………………………………………………………………

Po kropkach piszę dalej. — Wiatr był chłodny
  I ogień palił się wesoło z trzaskiem;
Beniowski, nie był to bohater modny,
  Co się księżyca tylko karmi blaskiem,
Przypomniał sobie właśnie, że był głodny.
  Więc jak astronom gwiazdy wynalazkiem,
Albo poeta ucieszony nowym
Rymem, nieznanym i błyskawicowym,

Albo dewotka, gdy grzech jaki stary
  Przypomni sobie przed samą spowiedzią,
Albo jak trafne litewskie ogary,
  Gdy wpadną razem na łapę niedźwiedzią,
Albo — lecz sposób ten porównań stary
  Krasickim trąci i złoconą miedzią,
Więc prosto bez gawędy i odwleczeń:
Beniowski, ludzi ujrzawszy i pieczeń,

Zsiadł z konia… Teraz, kiedy go prowadzą
  Tak materialne gusta, moja Muza
Opuszcza, z całą swą harfiarki władzą.
  Chociaż tam złota leży kukuruza,
Choć kapuściane tam kociołki kadzą,
  Choć nerka na kształt czerwiennego tuza
Leży i w maśle na patelni warczy,
Jak serce wroga na Odyna tarczy;

Choć piękny ten las, gdzie o piersi dębów
  Ogień czerwony swoje skrzydła łamie,
Chociaż Perkunas ma na kształt trójzębów
  Widelec w ręku i Neptuna ramię,
Które do czarnych dymu wchodzi kłębów
  Jak ów wąż, co chce Danta chwycić w bramie
Dytejskiej i w żar łeb żelazny kładzie;
Choć uczty prostszej nie było w Helladzie,

Wolę porzucić dym, płomień, pieczywo,
  Rycerza, moję szlachtę — a sam w stepy
Jako ognisty koń z rozwianą grzywą,
  Jak Ariost, nie jak Homer idę ślepy.
Ta rozmaitość może być pokrzywą…
  I pieśń na różne podzieliwszy szczepy,
Może do końca nie trafię i ładu;
Lecz rozmaitym będę — dla przykładu.

Chodzi mi o to, aby język giętki
  Powiedział wszystko, co pomyśli głowa;
A czasem był jak piorun jasny, prędki,
  A czasem smutny jako pieśń stepowa,
A czasem jako skarga nimfy miętki,
  A czasem piękny, jak aniołów mowa…
Aby przeleciał wszystko ducha skrzydłem.
Strofa być winna taktem, nie wędzidłem.

Z niej wszystko dobyć — zamglić ją tęsknotą:
  Potem z niej łyskać błyskawicą cichą,
Potem w promieniach ją pokazać złotą,
  Potem nadętą dawnych przodków pychą,
Potem ją utkać Arachny robotą,
  Potem ulepić z błota, jak pod strychą
Gniazdo jaskółcze, przybite do drzewa,
Co w sobie słońcu wschodzącemu śpiewa…

I gdyby stary ów Jan Czarnoleski
  Z mogiły powstał: to by ją zrozumiał,
Myśląc, że jakiś poemat niebieski,
  Który mu w grobie nad lipami szumiał,
Słyszy, ubrany w dawny rym królewski,
  Mową, którą sam przed wiekami umiał.
Potem by, cicho mżąc, rozważał w sobie,
Że nie zapomniał mowy polskiej — w grobie.

Więc nie mieszajcie mi się tu harfiarze,
  Którym dziś klaska tłum! — precz mowo smętna,
Co myślom własne odejmujesz twarze,
  Dając im ciągłą łzę lub ciągłe tętna;
Wolałbym słuchać morza na wiszarze
  Jakiej opoki, co wieków pamiętna,
W szumie, jakoby nie w skończonym rymie,
Odrzuca falom jedno — wielkie imię…

Niż… moja Muzo stój… Od imion własnych
  Wara! z tej strony zrobiłabyś cmentarz;
Coś na kształt Danta tercetów niejasnych,
  Do których trzeba dodawać komentarz.
Krytykę Dońców i Sławian prekrasnych
  Zostawmy drugim. Lepiej ją spamiętasz,
Gdy ich, jak złota strzała Meleagra,
Przeszyje pióro Pana Michała Gra…

Ej ty na szybkim koniu!… Dalej wiecie…
Wieszcz wielki sobie zapytanie czyni;
A drugi mu wieszcz w przyległym powiecie
Odparł: Skąd, powiedz, wracają Litwini?
That ist the question! Tu pytanie trzecie:
  Komu ty jedziesz? jak mówią Żmudzini,
Które ja czynię, naśladując metra
Galop w połowie pierwszej heksametra.

Komu ty jedziesz? Jadę księżycowi,
  Aby się w konia przeglądał kopytach.
Wonnemu jadę na stepach kwiatowi,
  Dziewannom, które w złotych stoją kitach;
Anioł mię srebrny, jasny w skrzydła łowi,
  I leci za mną sen po błękitach,
Na koniu stojąc rycerskim, jak sława,
I goni mię w kurhany — mówi Sawa.

Tak mówiąc leciał. A zaś nimfa ładna
  Złożyła złote skrzydełka powoli,
Potem usiadła, ale taka zdradna,
  Jak wrona, kiedy z wieśniakiem po roli
Chodzi szykowna i do lotu składna;
  Widać, że z chłopa drwi, a z psem swawoli.
Usiadłszy, włosy zrzuciwszy na łono,
Dwie nożek w jedno włożyła strzemiono.

Kozak ustąpił i nie mówiąc słowa
  Pędził do swego stepowego domu.
Była to grota podziemna, stepowa,
  Mało widziana i wiadoma komu.
Koń się w niej mieści i trzoda się chowa,
  Kiedy po niebie leją węże gromu.
Tam młody Sawa żył pośrzód burzanów.
Z nim koń, pies wierny i kilka baranów.

Pies pod niebytność Pana był pastuchem,
  Wyganiał trzodę i wilki zagryzał,
Straszny pies czarny z obszarpanem uchem,
  Gdzie krew zawrzała, jakby kto ponizał
Korale; szyja obtarta łańcuchem;
  Bo pies swojego pana tylko lizał,
Gości zaś zębem przerażał i białkiem,
Sądząc się w Pana pałacu marszałkiem.

Sawa wracając raz znad Styru dolin —
  (Jeździł albowiem nieraz w ziemię Łucką
Z atencyjami do jednej z Podstolin),
  Wracając… patrzy, pies z mordą kałmucką,
Siedzi przed samą grotą, jak Ugolin
  Smutny, nad czaszką ogryzioną, ludzką,
I oblizuje się po krwawych chrapach,
Jako egipski Bóg na tylnych łapach.

Lecz czy ta czaszka zjedzonego trupa
  Chodziła kiedy nogami szlachcica?
Czy była czaszką Rugieri biskupa?
  Nie mogąc się od psa, ni od martwica
Dowiedzieć, przykuł brytana do słupa.
  A pies zapatrzył się w oczy księżyca,
Nie jęczał, nie gryzł żelaza, nie skakał:
Ale zapatrzył się w księżyc — i płakał.

Kto widział w Rzymie posąg niewolnika
  Germana, który w smutku, cicho stoi,
Wie co twarz, choćby zwierzęca i dzika
  Zawiera bolu, gdy się uspokoi
I kraj przeszłości myślami odmyka,
  I o wolności kiedyś dawnej roi…
Wie, co czuł Sawa, gdy na łańcuch schwytan
Nie wyrzucał mu nic — milczący brytan.

Więc go potrzymał tak, potem zmiękczony
  Na wolność puścił znów antropofaga.
Lecz odtąd pies był dziwnie zamyślony,
  I smutku wielka w nim była powaga.
Czy to dlatego, że był nakarmiony,
  Amerykańskim zwyczajem Osaga?
I czuł dziwną czczość zjadłszy w parowie
Poetę może, z poematem w głowie?…

Nie wiem… i wolę nie dochodzić wcale.
  Więc do powieści. Sawa wszedł do jamy.
Słońce wschodzące, przez burzanów fale,
  Lało się w grotę ognistemi błamy,
Barany białe leżały na skale,
  Nad grotą. — Obraz ten oprawić w ramy! —
Za Sawą wszedł koń w jamę wyzłacaną
Słońcem i poszedł do żłobu po siano.

Za Sawą weszło dziewczę z gołębiami,
  Pies łasił się, koń rżał, gołębie gruchały.
Brylantowemi jedno źródło skrami
  Padało z tętnem, lejąc się ze skały. —
Idyllę moją pies cokolwiek plami
  Przeszłością, ale któż jest doskonały?
Pies więc i grota, koń, gołębie, trzoda;
Spokojnie słońce wschodzi, mruczy woda.

Sawa na siodle oparł się; dziewczyna
  Siadła przy źródle i czesała włosy.
A do niej Sawa: „Oj moja Swentyna,
  Latasz po stepie jak cygańczuk bosy,
A czerwieniejesz teraz, jak kalina.
  Oj będzie łycho! — Toż to moje losy!
Chciał ja się mieczem wyrąbać na panka,
A siostra wyjdzie na łycho… Cyganka!” —

— „Na licho wyjdę, czy na spokojnicę,
  A tobie to co? Ty wyjdź na Hetmana!
I znajdź sobie jaką piękną krasawicę,
  Córkę Starosty albo Kasztelana,
Tak się żeń… Ja ci ubiorę w brusznice
  Korowaj — sama pójdę w step Bojana,
Gdzie mi śpiewają kwiaty i żurawie:
A spać nie będę na wproszonej ławie.

„Mnie świat szeroki! — Jak złotego gila
  Przedała kiedyś Włochom Guślarycha.
Ty na kurhanie dumał Czaromyla,
  Gdzie tobie dumy piała Janczarycha;
A mnie Włoch bił, bił! Oj! łza mi rozchyla
  Palce, gdy myślę, jak ja była licha!
Jaka ja biedna była niewolnica!
A dziś co ze mnie? — Wiatr i gołębica!

Nie łaj mnie, ale na stepy wyprowadź,
  Pocałuj, zapłacz, świśnij — taj polecę!
Gołębie moje umieją tańcować,
  Na chleb zarobią, na cerkiewne świece…
Będzie mnie za co ubrać i pochować.
  Albo ja martwa pójdę wpław po rzece,
A gdzieś Rusałki srebrne wezmą sobie,
I pochowają w śpiewającym grobie.

Taj będzie koniec z żałosną Swentyną!
  Oj! nalatała się ja po kurhanach!
Oj! nakarmiła się gorzką kaliną!
  Jak jemiełuszka! — Była ja przy panach!
I była między chłopami Caryną!
  A wszystko smutno — Chodzę jak w kajdanach,
Ni ojca ani matki na tym świecie!
Groszów zebrała co? — Taj wiatr rozmiecie!” —

Sawa, jak szatan, zmarszczył się: „Poganko,
  A co? straciłaś już twój srebrny wianek?
Przydybał ciebie ja, moja kraszanko!
  Przy tobie jakiś złoty marcypanek
Szlachcic. — Co robisz ty z nim? mów, cyganko?
  Co ty robiła z nim przez cały ranek?
Cóż? oszukana? ha? kwiatku kaliny,
A kiedyż prosisz na ślub i na chrzciny?” —

Nie rzekła na to nic; lecz zamyślona
  Wstała, cmoknęła i ptaki srebrnemi
Ubrawszy swoje wysmukłe ramiona,
  Pokłoniła się bratu aż do ziemi;
I chwilę stojąc przed nim pokłoniona,
  Jak brzoza, listki wiejąca złotemi,
Wstała i nogą jakiś zygzak chiński
Kreśląc na piasku, rzekła: „Słysz, Caliński!

Pomiędzy nami stoją te hramoty!
  Aż przyjdzie rzeka i ten piasek zmyje,
Aż przyjdzie zjeść ten piasek piorun złoty,
  Aż przyjdzie wąż skrzydlaty i wypije,
Ani mnie ujrzysz! — Ani ja wiem, kto ty?
  Ani ty wiedzieć będziesz, gdzie ja żyję? —
Łzami kupiła ja ten świat podniebny,
I komu zechcę, dam pierścionek srebrny”.

Tu Sawa wściekły wrzasnął: „Ty wyrodna!
  Z pierwszym szlachcicem cyganisz na jarze!”
Na to, jak róża, która nie jest do dna
  Białą, lecz w liści kryształowej czarze
Kryje rumieniec, a kiedy swobodna,
  Słońcu odemknie łono i pokaże
Swój rubinowy wstyd i tę konieczną
Białego kwiatu rumianość serdeczną:

Podobnie wtenczas się zarumieniła
  I ręką bijąc powietrze przed sobą: —
„Nie! nie! ja nigdy”. Białą twarz zakryła.
  „Pierwszy raz jestem spłonioną przed tobą;
Teraz się będę zawsze czerwieniła
  Przed każdem okiem, przed każdą osobą;
Bogdajbyś ty tak, gdy się będziesz żenił,
Pierwszy raz twoją miłę zaczerwienił!

Gdy, dawniej, w rękach i na linie Włocha
  Gięłam się jak wąż, cóż robiły pany,
Aby mię słowem zczerwienić choć trocha!
  A byłam jako kwiatek ołowiany.
Nie czerwieni się serce, aż zakocha;
  Nie zawsze blady jest, kto nie kochany.
Bądź zdrów, nie będę nadaremnie szlochać,
Jeśli, jak mówisz, kocham, — lecę kochać!

A gdy się dowiesz, że w kurhanie leżę,
  O! przyjdź na kurhan mój z psem i sokołem!
Połóż się chwilę na darniny świeże,
  Niech sokół czarnem krzyż obleci kołem.
Ja także jestem jak polscy rycerze,
  A ksiądz mię posłem nazywa aniołem;
Ja listy noszę, ja zapalam słupy,
Ja zbieram, grzebię i obmywam trupy.

A któż przypomni o mnie, kiedy zginę?
  Jeśli ty mówisz, że miłość tak trudno
Zyskać — kto w grobie położy Swentynę?
  Kto różę na nim posadzi odludną?
Kto złoży na krzyż moje ręce sine?
  O! jak tam w grobie niekochanym nudno
Spać na kamieniu”. — Tak mówiła śpiewna
Ta czarodziejska, stepowa królewna.

Sawie zabrakło na odpowiedź czasu…
  Wybiegł na stepy, nad swój dom gliniany,
A za nim nimfa mojego Parnasu,
  Jako duch ze mgły, na słońcu różany.
Stanęli. — Burzan podobny do lasu
  Purpurowemi podpływał bałwany,
By morze blaskiem piorunów rozbite,
W burzanie wojska brzęczały ukryte.

Czasem chorągiew wybiegła nad morze,
  Jak maszt łaciński u rybackiej łodzi;
Czasem ujrzałeś, że koń piersią porze
  Trawy i z trawy jak delfin wychodzi,
Lecz cały na wiatr wyskoczyć nie może;
  Jak posąg, co się u snycerza rodzi,
I cały w głazie osadzony zadem,
Po piersi koniem jest — a po pas gadem.

I tak się wojsko przez burzany pruło,
  Jak prąd ogromny sumów lub łososi.
I tak się jako wąż żelazny snuło,
  Co czasem ogon, czasem łeb podnosi. —
Ale się pieśni narzędzie popsuło,
  O wypoczynek moja Muza prosi;
Ambrozji słodkiej już zabrakło w krużu,
A więc żegnajcie! na stepowem wzgórzu,

Moje posągi dwa od słońca złote!
  Me szyki w trawach tonące i ziołach!
Tu Malczewskiego trzeba mieć tęsknotę,
  Tęsknotę, co jest w ludziach pół-aniołach;
Tu trzeba śpiewać, a ja baśni plotę,
  Bo kiedy grzebię w ojczyzny popiołach,
A potem ręce znów na harfie kładnę:
Wstają mi z grobu mary, takie ładne!

Takie przejrzyste! świeże! żywe! młode!
  Że po nich płakać nie umiałbym szczerze,
Lecz z niemi taniec po dolinach wiodę,
  A każda, co chce, z mego serca bierze,
Sonet, tragedią, legendę lub odę,
  To wszystko, co mam, co kocham, w co wierzę.
W co wierzę… Tu mię spytasz czytelniku:
W co?… Jeśli powiem — będzie wiele krzyku.

A naprzód ten rym, co drwi lub przeklina,
  Ma polityczne credo; jest to sfera
Dantejska. Wierzę sercem poganina
  W rym szekspirowski, w Danta i w Homera.
Wierzę w respublik jedynaka syna —
  Mochnacki nim był u nas, ten kostera!
Co wielkich marzeń nie przestając snować,
Przez Dyktatora dał się ukrzyżować.

Wierzę, że powstał w człowieczej postaci,
  I szedł na wielki sąd, co kraj rozwidni;
Po drodze wstąpił do arystokracji,
  I w tem bez ognia piekle bawił trzy dni;
Potem w książeczce sądził swoich braci,
  Tych co, są prawi, i tych, co bezwstydni.
Weń uwierzywszy z dwóch tomów zaczętych,
W emigracyjnych wierzę wszystkich świętych,

I w obcowanie ich ducha z narodem,
  I w odpuszczenie naszym wodzom grzesznym
I w zmartwychwstanie sejmu pod Herodem
  Obieranego, co jest bardzo śmiesznem
Ciałem i będzie najlepszym dowodem
  Ciał zmartwychwstania, fenomenem wskrzesznym,
Na końcu dodam, o przyszłość bezpieczny,
Że w tego sejmu wierzę żywot wieczny.

Amen… To amen krztusi mię i dławi
  Jak Makbetowe amen. — Jednak wierzę,
Że ludy płyną jak łańcuch żurawi,
  W postęp… że z kości rodzą się rycerze,
Że nie śpi tyran, gdy łoże okrwawi,
  I z gniazd najmłodsze orlęta wybierze;
Że ogień z nim śpi i węże i trwoga…
Wierzę w to wszystko — ha! — a jeszcze w Boga.

Boże! kto ciebie nie czuł w Ukrainy
  Błękitnych polach, gdzie tak smutno duszy,
Kiedy przeleci przez wszystkie równiny
  Z hymnem wiatrzanym, gdy skrzydłami ruszy
Proch zakrwawionej przez Tatarów gliny,
  W popiołach złote słońce zawieruszy,
Zamgli, zczerwieni i w niebie zatrzyma
Jak czarną tarczę z krwawemi oczyma…

Kto cię nie widział nigdy, wielki Boże!
  Na wielkim stepie, przy słońcu nieżywem,
Gdy wszystkich krzyżów mogilne podnóże
  Wydaje się krwią i płomieniem krzywym,
A gdzieś daleko grzmi burzanów morze,
  Mogiły głosem wołają straszliwym,
Szarańcza tęcze kirowe rozwinie,
Girlanda mogił gdzieś idzie i ginie —

Kto ciebie nie czuł w natury przestrachu,
  Na wielkim stepie albo na Golgocie,
Ani śród kolumn, które zamiast dachu
  Mają nad sobą miesiąc i gwiazd krocie,
Ani też w uczuć młodości zapachu
  Uczuł, że jesteś, ani rwąc stokrocie
Znalazł w stokrociach i niezapominkach;
A szuka w modłach i w dobrych uczynkach

Znajdzie — ja sądzę, że znajdzie — i życzę
  Ludziom małego serca, kornej wiary,
Spokojnej śmierci. — Jehowy oblicze
  Błyskawicowe jest ogromnej miary!
Gdy warstwy ziemi otwartej przeliczę
  I widzę koście, co jako sztandary
Wojsk zatraconych, pod górnemi grzbiety
Leżą — i świadczą o Bogu — szkielety;

Widzę, że nie jest On tylko robaków
  Bogiem i tego stworzenia, co pełza,
On lubi huczny lot olbrzymich ptaków,
  A rozhukanych koni On nie kiełza…
On piórem z ognia jest dumnych szyszaków…
  Wielki czyn często go ubłaga, nie łza
Próżno stracona przed kościoła progiem:
Przed Nim upadam na twarz — On jest Bogiem!

Gdzież więc ten człowiek, który jest zwiastunem
  Pokory? co się Bogiem ze mną mierzył?
Ja go chcę jeszcze, w głowę tnę piorunem,
  Tak jakem wczora go w piersi uderzył.
Czy widzieliście? i on ma piołunem
  Zaprawne usta… Lud, co w niego wierzył,
Radość udaje, ale głowy zwiesił,
Bo wie, żem skinął Ja — i wieszcza wskrzesił.

Jam z wolna serca mego rwał kawały,
  Zamieniał w piorun i w twarz jemu ciskał;
A wszystkie tak grzmią jeszcze jako skały,
  Jakbym ja w niebie na sztuki rozpryskał
Boga, a teraz kawałki spadały…
  Jam zbił — lecz cóżem dziś u ludzi zyskał?
Za błękitami był bój i zwycięstwo —
Ludzie nie widzą we mnie, tylko męstwo.

Zaprawdę… Gdybyś mię widział, narodzie!
  Jak ja samotny byłem i ponury,
Wiedząc, że jeśli mój grom nie przebodzie,
  Litwin z Litwinem mię chwycą w pazury.
Już przypomniawszy gniazdo me na wschodzie,
  Wołałem ręką Krzemienieckiej góry,
Ażeby weszła rozpędzić tę ciemną
Zgraję — i stanąć za mną — lub pode mną.

Bo się kruszyło we mnie serce smętne,
  Że ja nikogo nie mam ze szlachetnych;
I próżno słowa wyrzucam namiętne,
  Pełne łez i krwi i błyskawic świetnych,
Na serca, które zawsze dla mnie wstrętne —
  Ja, co mam także kraj, łąk pełen kwietnych;
Ojczyznę, która krwią i mlekiem płynna,
A która także mnie kochać powinna.

Jeśli wy bez serc! Wy! — To moje serce
  Za was czuć będzie, przebaczać bez miary;
Ikwo! płyń przez łąk zielonych kobierce!
  Ty także sławna, że fal twoich gwary
Jakoby z Niemnem w olbrzymiej rozterce
  Gadają. — Tyś zmusiła Niemen stary
Wyznać, żem wielki, że w sławę płyniemy…
Lecz rzekł: *Niech idzie tam, gdzie my idziemy*.

Ha! ha! Mój wieszczu! Gdzież to wy idziecie?
  Jaka wam świeci! gdzie? portowa wieża?
Lub w Sławiańszczyźnie bez echa toniecie,
  Lub na koronę potrójną Papieża
Piorunem myśli podniesione śmiecie
  Gnacie. — Znam wasze porty i wybrzeża!
Nie pójdę z wami, waszą drogą kłamną —
Pójdę gdzie indziej! — i lud pójdzie za mną!

Gdy zechce kochać — ja mu dam łabędzie
  Głosy, ażeby miłość swoją śpiewał;
Kiedy kląć zechce — przeze mnie kląć będzie;
  Gdy zechce płonąć — ja będę rozgrzewał;
Ja go wiodę, gdzie Bóg — w bezmiar — wszędzie.
  W me imię będzie krew i łzy wylewał.
Moja chorągiew go nigdy nie zdradzi,
W dzień jako słońce, w noc jak żar prowadzi.

Ha! ha! odkryłeś mi się, mój rycerzu?
  Więc teraz z mieczem pod ciebie przypadam!
Naprzód ci słońce pokażę w puklerzu,
  Przed słońcem ciebie z trwogi wyspowiadam…
Fałsz ci pokażę w ostatnim pacierzu,
  I pokazanym fałszem śmierć ci zadam;
Patrząc na twoją twarz zieloną w nocy
Jak księżyc — słońca wyrzekłeś się mocy?

Jam ci powiedział, że jak Bóg litewski
  Z ciemnego sosen wstałeś uroczyska;
A w ręku twem krzyż jak miesiąc niebieski,
  A w ustach słowo, co jak piorun błyska.
Tak mówiąc — ja syn pieśni! syn królewski!
  Padłem — A tyś już następował z bliska,
I nogą twoją jak na trupie stawał?
Wstałem — Jam tylko strach i śmierć — udawał!

Znajdziesz mnie zawsze przed twoim obliczem,
  Nie powalonym, hardym i straszliwym…
Nie jestem tobą — ty nie jesteś Zniczem.
  Lecz choćbyś Bogiem był — ja jestem żywym!
Gotów wężowym bałwan smagać biczem,
  Dopóki świat ten pędzisz biegiem krzywym…
Kocham lud więcej niż umarłych kości…
Kocham… lecz jestem bez łez, bez litości

Dla zwyciężonych. — Taka moja zbroja,
  I takie moich myśli czarnoksięstwo,
Choć mi się oprzesz dzisiaj? — przyszłość moja! —
  I moje będzie za grobem zwycięstwo!…
Legnie przede mną twych poetów Troja,
  Twe Hektorowe jej nie zbawi męstwo.
Bóg mi obronę przyszłości poruczył: —
Zabiję — trupa twego będę włóczył!

A sąd zostawię wiekom. — Bądź zdrów, wieszczu!
  Tobą się kończy ta pieśń, dawny Boże.
Obmyłem twój laur w słów ognistych deszczu,
  I pokazałem, że na twojej korze
Pęknięcie serca znać — a w liści dreszczu
  Widać, że ci cóś próchno duszy porze.
Bądź zdrów! — A tak się żegnają nie wrogi,
Lecz dwa na słońcach swych przeciwnych — Bogi.






Bo mię matka moja miła…



Bo mię matka moja miła
Na słowika urodziła,
A ja wziąwszy taki głos,
Ze słowika jestem kos…
A to wszystko są nonsensa,
Te moje wierszyki nowe,
Gdzie się język mój wałęsa
I bawi zęby trzonowe…






Bo to jest wieszcza najjaśniejsza chwała…



Bo to jest wieszcza najjaśniejsza chwała,
Że w posąg mieni nawet pożegnanie.
Ta kartka wieki tu będzie płakała
I łez jej stanie.

Kiedy w daleką odjeżdżasz krainę,
Ja kończę moje na ziemi wygnanie,
Ale samotny — ale łzami płynę —
I to pisanie…






Chór duchów izraelskich



[Doktor Gut]
Nu to niemiecki cud,
Pan Chemik,
Akademik,
Aptekarz,
Czego ty z Litwy jechasz?

A Towiański
Człek Pański,
Oni z Gutem
Pokutę
Odprawili,
Że tu z Litwy przybyli.

Nu a [Szarlota]
[Za] żywota
Nu ta także
Przy [szwagrze]
Osoba
Większa niż oni oba.

Nu a [niewielka]
Pani Dejbelka
Ta chodzi
I [uwodzi]
Bez [węża],
Gdy Pan Bóg spuści męża.

A Adam
Do nóg upadam,
On co rok
Jak prorok
Na kursie
Z Panem Bogiem w dyskursie.

A tu Koło,
Tak w nim wesoło,
Gdy czeka
Z daleka,
Aż Pan Bóg
Uczyni jaki krok.






Córka Cerery






I

Przez miedzę, która podobna do szlaków
    Różnych kolorów, między złotym kłosem
    Tyś szła, owieczka, białością i losem
Podobna owcy śród kłosów i maków.

Wtem Pluton, ogniem wylatując z krzaków,
    Porwał cię w ręce i uniósł do piekła,
    Córko Cerery — a tyś nic nie rzekła;
Weselił cię gwałt i wrzask nocnych ptaków.

Jakaż cię teraz cudotwórcza siła
    Porwie i znowu cudownie przemieni
    W córkę świecącą kłosów i promieni,

Kiedyś ty piekłu jak miesiąc świeciła
    I tam, gdzie ludzie jadem są żywieni,
Tyś nie umarła — lecz jadła i żyła!




II

Patrząc w twe oczy i w księgę twych losów,
    Pojąłem, czemu Pluton niegdyś chwycił
    I żądze swoje ogniste nasycił
Córką Cerery — onej bożki kłosów.

Wieńczoną makiem, ludy cię połosów
    Królową swoją piekielną uczuły,
    Płacz cię nie zabił — jady nie otruły,
Ogień się nie jął twoich zimnych włosów.

Pluton cię kochał, boś mu w dom książęcy
    Zarażającej miłości nie wniosła,
A nad ogień go nie kochałaś więcéj,

    Więc ci zaufał i użył za posła.
A matce oddał cię na sześć miesięcy,
    Abyś piekielne w domu jajo zniosła.






Dajcie mi tylko jednę ziemi milę…



Dajcie mi tylko jednę ziemi milę —
  Może, o bracia, za wiele zachciałem!
Dajcie mi jedną bryłę — na tej bryle
  Jednego — duchem wolnego i ciałem,
A ja wnet z siebie sprawię i pokażę,
  Że taki posąg — dwie będzie miał twarze.

Dajcie mi gwiazdę mniejszą od miesiąca,
  Kometę złotym wiejącą szwadronem,
Niechaj po lasach będzie latająca,
  A tylko święta jednym polskim zgonem,
A ja wnet siły dobędę nieznane,
  Skrzydła wyrzucę — i wnet na niej stanę…

O bracia moi! kiedy krzyżem leżę
  A proszę Boga o kraj, o człowieka —
To mi się zdaje, że tętnią rycerze,
  A wróg z piorunem przed nimi ucieka…
Chcę biec — lecz kiedy na blask gwiazd wynidę,
  Gwiazdy mię drwiące pytają, gdzie idę.

O gwiazdy zimne, o świata szatany,
  Wasze mię wreszcie niedowiarstwo zwali…
  Już prawie jestem człowiek obłąkany,
Ciągle powiadam, że kraj się już pali,
I na świadectwo ciskam ognia zdroje —
  A to się pali tylko serce moje!…






Do Franciszka Szemiotha



Nie zapominaj, że kiedyś ubogi
Twój przodek, włosy zarosły długiemi,
Miał swoję puszczę i miał swoje bogi
I swoich duchów opiekę na ziemi.

A kiedy mówił pacierz tajemniczy
I o potomstwo wielkie prosił ducha,
To krzyczał z piersi — tak jak morze krzyczy,
A Bóg go słuchał, tak jak morze słucha.

Dziś, z jego domu rozwalonej ściany
Na krąg kamieni gdyś trafił w młodości,
Ciekawy byłeś, lecz nie zapłakany;
Nie ducha jego ciekawy — lecz kości.

Dziś, gdy cię ręka prześladowcza losu
Nad morze wiedzie, a tajemnic uczy:
W żywiołach — przodków ty nie słyszysz głosu,
Nie po litewsku tobie bałwan huczy.

Duchy twe jednak wodzą cię na pasku
I niańczą — i dziś to sprawiły rano,
Żem kląkł przed tobą i pisał na piasku
Te rzeczy, które w puszczy już wiedziano.

Pamiętaj ten dzień, gdy cię duch gołębi
Ostrzegał, własnych zapomniawszy krzyży;
Bo wkrótce w piasku tym ja jeszcze głębiej
Będę — i u nóg ludzkich jeszcze niżej…

Ale ci wtenczas tęsknota nakaże
Po mego ducha iść w duchów krainę,
Aż — odświeconych myśli moich twarze
Ujrzysz i piasek ten, i tę godzinę.

Dieppe, w niedzielę I846, 23 sierpnia w dzień moich imienin.






Do Hr. Gustawa Ol[izara] podziękowanie za wystrzyżynkę z gwiazdeczką i Krzemieńcem



Ta ręka, która Krzemieniec wystrzygła,
  Bogdajbym kiedyś ją uścisnął szczerze
I ukłuł jako magnesowa igła,
  Która od słońca swój kierunek bierze.

Róże — gwiazdeczki i nieśmiertelniczki
  To nic — u Boga piękniejszych dostanie. —
Lecz miłe mi są Gustawa nożyczki
  I to żelazem serdeczne władanie.

Bo wszystko w czasu rosnącego pędzie
  Zwiększyć się musi idąc w Ducha sfery,
Urośnie kiedyś strzygące narzędzie,
  Gdy będzie strzygło wpół kirasyjery.

Wtenczas idąca za widzialne kresy
  Dusza Gustawa pozna w jednym rzucie,
Co znaczą ręki przyjaznej magnesy
  I to posłane w uścisku ukłucie.






Do Ludwiki Bobrówny



Gdy na ojczyznę spojrzą oczy Lolki,
  Karmione złotem i tęczową czczością,
Niechajże patrzą tak, jak oczy Polki,
  Spokojnie — ale z ogniem i z miłością.

Jeśli je patrzeć na hańbę przymuszą
  I na lud, który tam w łańcuchach pędzą:
Niechaj te oczy łzami się zaprószą,
  Lecz niech się nigdy nie zamkną przed nędzą.

Kiedy z tych oczu łez opadnie rosa,
  A ludzie dobrzy będą w nie patrzali:
Pokaż im w oczach otwartych niebiosa
  Aż do błękitu dusz — i jeszcze dalej…

Gdy przyjdą wieszcze porwać naród z trumny
  I rzucić w ogień tych, co skry się boją:
Z oczu rzuć takie dwie światła kolumny,
  Jak ognie, które na wulkanach stoją.

Wtenczas ja, widząc te łzy i wulkany,
  Powiem i w rymy to włożę królewskie:
Że choć widziałem w oczach cztery zmiany,
  Prawdziwie Lolka ma oczy *niebieskie*.

Paryż, d. 14 marca 1844.






Do Matki



Zadrży ci nieraz serce, miła matko moja,
  Widząc powracających i ułaskawionych.
Kląć będziesz, że tak twarda była na mnie zbroja
  I tak wielkie wytrwanie w zamiarach szalonych.
Wiem, żebym ci wróceniem mojem lat przysporzył;
  Mów, kiedy cię spytają, czy twój syn powraca,
Że syn twój na sztandarach, jak pies, się położył
  I choć wołasz, nie idzie — oczy tylko zwraca,
Oczy zwraca ku tobie… więcej nic nie może,
  Tylko spojrzeniem tobie smutek swój tłomaczy;
Lecz woli konający — nie iść na obrożę,
  Lecz woli zamiast hańby — choć czarę rozpaczy!
Przebaczże mu, o moja ty piastunko droga,
  Że się tak zaprzepaścił i tak zaczeluścił;
Przebacz… bo gdyby nie to, że opuścić Boga
  Trzeba by — toby ciebie pewno nie opuścił.






Do Matki



W ciemnościach postać mi stoi matczyna,
Niby idąca ku tęczowej bramie —
Jej odwrócona twarz patrzy przez ramię,
I w oczach widać, że patrzy na syna.






Do pani Joanny Bobrowej



O! gdybym ja wiódł Panią do kaskady!
  To tak jak ludzie przyjaciołom wierni,
Aż tam bym zawiódł, gdzie pył leci blady
  Śród leszczyn w Gisbach — a śród laurów w Terni.

Dzikie bym zrywał na murawie kwiaty,
  A Pani w skałach siadłabyś myśląca,
Jak anioł skrzydłem kaskady skrzydlaty —
  Czekając znad skał śpiewu — i miesiąca.

Gdybym ja Panią do kaskady woził,
  Może bym wieczną tam zatrzymał siłą —
  Śpiewem skamienił i lodem zamroził,
I kazał tęczom świecić nad mogiłą.

Lecz nie powiodę do takiego zdroja,
  Bo teraz straszna jest ducha kaskada;
To cały duch mój i cała krew moja,
  Która na Polskę chce upaść — i spada.

Raz ty, porwana tym strumieniem gminnym,
  Byłabyś nigdy nie wrócona światu;
Dlatego poszłaś gdzie indziej — z kim innym;
  Ręki się bojąc dać dawnemu bratu.

Bo dzisiaj Polka ciekawość pokona,
  A jej nie karmi to, co tłum paryski,
Gdy w sercu Polska duchem urodzona
  Jak nimfa wstaje z perłowej kołyski.

Dzisiaj siedzącej przed kaskadą w koczu
  Sumnienie Pani powie samo głuche…
Że niegdyś łzy się tak sączyły z oczu!
  A dzisiaj! oczy patrzą — takie suche!

Czyś tym przeklęta, czy błogosławiona,
  Że serce zimne — oczy łez nie leją?
Powie ci kiedyś mogił druga strona,
  Gdzie serca pękną — albo się rozgrzeją.

Co do mnie — wiem ja, jak to praca pusta
  Serce kobiece na czas prze-anielić!
Dlatego odtąd — wiecznie zamknę usta
  I wolę nie być z Panią — niż zgon dzielić.

Bo to okropnie! rany pozamykać,
  Zagoić wszystkie dawne serca blizny!
Iść — i aniołów już nie napotykać!
  Już nie mieć ani serca! — ni ojczyzny!

Gdybym był duchem wersalskiej natury,
  A taką Ciebie między tłumem zoczył,
Zleciałbym na cię jak kaskada z góry,
  Porwał — i rzucił w przepaść — i sam skoczył.

1842 r. 14 maja.






Do pastereczki siedzącej na Druidów kamieniach w Pornic nad oceanem



Jak ty mi jesteś wdzięczna,
  Duszeczko moja mała,
Słoneczna i miesięczna,
  Prawie bez krwi i ciała.
Gdyś wysoko siadała
Z główką w zorzy pierścieniach,
  Na Druidów kamieniach,
  Śród jałowcowych krzaków
Ćwieki twoich chodaków
  Błyskały mi na lice
  Jako dwa półksiężyce
  Czerwoną zorzą ranną;
  I byłaś mi zarazem
  Chłopeczką i Dyjanną,
Zjawieniem i obrazem,
  Kochanką i dziecięciem,
Smutkiem — i niebowzięciem.

Włoski twoje jak zboże
  Złote i przezroczyste
Wiatr unosił na morze,
  A we włoskach ogniste
Ranunkuły z doliny,
Jak maki Ukrainy,
  Zdawały się ogniami,
  Które tobie do lica
  Przypięła upiorzyca
Śpiąca w grobie pod nami.

Za tobą — szafir mórz
  Dzielił kibić na dwoje;
  Nad głową — jak zawoje
Jutrzenki pełne róż
I chwasty w dyjamentach
  Około ciebie skrzyły,
A ty na monumentach
  Stróżka — i duch mogiły,
Z niewinnością na licach,
Z nóżkami na księżycach.






Do Teofila Januszewskiego



Gdzie dziś Neapol jasny? Kto zasiadł nasz ganek?
Kto patrzy na rybackich sklepów złoty wianek?
Gdzie koczujące światła w pół okręgu zwite,
Od wiatru żagielkami białymi nakryte,
Jak te, o których prawi gdzieś Szecherazada,
Ptaków z ognistą piersią, z białym skrzydłem stada?
Nad błękitami siedzą. Przy świetle światełko,
Każde ma białe sobie dodane skrzydełko;
Rzekłbyś, że gwiazd znudzonych lazurami plemię
Bóg skrzydłami uzbroił — i przysłał na ziemię.
Lubiłeś taki widok — ludu ruchy — migi —
Krzyk — życie — otwierane nożami ostrygi —
Z polipów i gwiazd morskich malownicze wzorki —
Siarczaną wodą z hukiem wystrzelone korki —
Falę ludu, co z sobą po ulicach niesła
Osoby — granem widok płacące i krzesła…
Lubiłeś na to patrzeć, lecz poważnie — z tronu,
Z drżącego nad falami morskimi balkonu,
Którym architekt tkanki podrzeźniał pajęcze. —
Ja tymczasem, kolorów przeleciawszy tęczę,
Patrzałem na Wezuwiusz, aż po lawy ścianie
Drący się księżyc wejdzie, na kraterze stanie
I stamtąd białe czoło obróci do świata.
Tak zrodzone na grobie dziecko twego brata,
Któremu pierwsza grobu lilia rówieśniczką,
Zamyśloną na ludzi spojrzało twarzyczką
Z cichej ojca mogiły… Gdzie nasz lazurowy
Golf? i ciche przy białym księżycu rozmowy?
Jak się wieniec związanych ludzi prędko kruszy!
Wczoraj widziałem wróble spłoszone na gruszy;
Cała hurma na bliskie uniosła się drzewka
Tak zgodnie, że raz biała skrzydełek podszewka
Ku słońcu, to znów cała chyli się ku roli
Jak podśrebrzone liście rozchwianej topoli.
Lecz ludzie, piorunową spłoszeni ulewą,
Nigdy razem na bliskie nie usiędą drzewo,
Ale niezgodnym lotem rozchodzą się błędnie,
Ani tam listek róży, gdzie liść lauru więdnie…

Już miesiąc, jak z jednego wyjechawszy grodu,
Ty pod strzechę własnego domu, w cień ogrodu,
Ja w nieznane uciekam krainy południa
Przed ścigającą myślą i mrozami grudnia.
A gdy mi już na opak idą roku pory,
Gdy zima kwiatowymi ubrana kolory
Ani po górach lekkim płatkiem śniegu sypie,
Ani w kryształ ubiera brzozy, ani skrzypie
Pod saniami wieśniaka, ani pod stodoły
Zgania wróble, ni smutno zielone jemioły
Różami świegocących osypuje gilów,
W kraju porzniętym wstążką jasną siedmiu Nilów
Mógłbym o spokojnikach zapominać wiejskich,
Pijąc muł Etyjopów zamiast wód letejskich.
Lecz ja przeciwnie — wszystkie widziane obrazy
W myśl kładę jak na wielkie zwierciadło bez skazy
I chciałbym wam, gdy noc was zimowa zaskoczy,
Tym zwierciadłem Egiptu słońce rzucić w oczy.

Obłąkany nasz okręt zawołał o świcie:
Ziemia! I ziemia wyszła na morza błękicie
Jak złocistego piasku dzierzgany obrąbek.
Rzekłbyś, że biały siedzi na piaskach gołąbek,
Przypatrując się sobie w zwierciadlanej fali…
A to był pałac wielki Mohameda-Ali.
Rzekłbyś, że przed nim resztki wieśniaczego płota
Sterczą… to była Ali-Mohameda flota.
Nad tym brzegiem, a z twarzą, jak ją widzę co dnia,
Leżała niesplamiona purpura przedwschodnia;
Na niej stada gwiazdeczek bladego lazuru —
I jedna tylko palma na prawo z marmuru,
Otoczona rojami nieśpiących wiatraków.
W przezroczu nieba stada wędrujące ptaków,
Tak, jak je ręka boża w jeden łańcuch sprzęże,
Przede mną w czarne, długie wiązały się węże…
Tak mi się ukazały afrykańskie brzegi,
Smutne, obumarłymi południka śniegi
Zasypane, pod nieba sklepionego łuną,
Długą i rozciągniętą położone struną.
Z niej jak z boskiego łuku na niebieskie stropy
Strzał słonecznych wiązane wypadały snopy.
Chciałbym się teraz zbliżyć teleskopu szkiełkiem
Do brzegu — spoić z tęczą kolorów i zgiełkiem.
Tu przeszywany złotem, przetkany bławatem
Chce być człowiek bawiącym oczy twoje kwiatem;
Nawet w ubiorach ludu taka rozmaitość,
Że cię wkrótce dusząca opanuje sytość,
I szukasz znużonymi oczyma błękitu,
Lecz próżno! — bo dom szczytem przyrasta do szczytu;
Bo ledwo się oglądniesz, zaraz ciebie horda
Oślarzy za złotego zwąchała milorda
I osiołkami drogę zwężoną przegradza —
Chwyta — piastuje — z ziemi podnosi — i sadza
Na szybkolotnym ośle, razów mu nie szczędzi,
Aż biegnąc pod złotego orła cię zapędzi.
Szczęśliwy, kto tak gnany pod rozsądek ścisły
Oczy podda i wszystkie razem zwiąże zmysły!
Nieszczęsny, kto na boczne bramy się ogląda!
Schyl głowy!… osioł wleciał pod juki wielbłąda —
Patrzysz… nad tobą arka tłumoków i skrzyni —
Rozbiłeś się na lądzie — a okręt pustyni
Popłynął. — I znów idzie całunem nakryta
Jakaś trumna szeroka, czarna — to kobiéta!
Płaszczami rozszerzona na całą ulicę,
Z oczami błyszczącymi, jako dwie gromnice,
Przez dwa białe otwory, z jedwabiu szelestem
Biegnąca… zda się tobie, że pyta: kto jestem?
W łokciach ufaj jak ryba pływająca w skrzelach,
Rozpychaj tłum — błękitny ustępuje felach.
Tu pilnująca głową równowagi dzbanka,
Wyprężona przy murach staje Egipcjanka,
Podobna kariatydzie w ścianę wmurowanej ;
Jej koszula, posłuszna piersi z brązu lanej,
Nad łonem się podnosi i na dół opada,
O każdy kształt jak wodna łamiąc się kaskada.
Tu europejski ubiór, wielki równacz stanów,
Dalej żebrzące stado postaci bocianów
Goni za tobą, prośbą grzechoczącą klaszcze —
Czarne, wychudłe, w białe obwinięte płaszcze.
Ledwoś wyrobił w tłumie ulicowym szczerby,
Ledwoś dopadł do bramy: — przy bramie, jak herby,
Żywe wielbłądy okiem przerastając kratę,
Wodą w skórzanych workach zamkniętą skrzydlate,
Stają ci się przed progiem domowym zagrodą,
Odstraszając sączącą się przez skóry wodą.

Nim się myślą o wiekach ubiegłych zasępię,
Bawi mię to, co widzę i słyszę na wstępie:
Dziś ludzi kolorami rozkwiecone klomby —
Jutro ujrzę pomniki — trumny — katakomby —
Wszystko, co pozostało na tym piasku z wieków
Od Egipcjan przez Rzymian podbitych i Greków.
Dosyć już… dziś znużony arabskimi gwary,
Siędę w oknie i będę patrzał na port stary
Wielkiego Aleksandra, gdzie się jeszcze trzyma
Latarnia morska, świecąc puszczyków oczyma.

Aleksandria, 22 października 1836.






Do Zygmunta



Żegnaj, o żegnaj, archaniele wiary!
Coś przyszedł robić z moim sercem czary,
Coś w łzy zamienił jego krew czerwoną,
Wyrwał je z piersi, wziął we własne łono,
Ogrzał, oświetlił, by nie poszło w trumnę,
Ani spokojne mniej, ani mniej dumne…

Więc gdzieś daleko, u boskiego celu,
Chwała dla ciebie, o serc wskrzesicielu,
A dla mnie pokój, dla ducha i kości,
Bo tym obojgu trzeba — spokojności…
Lecz jeśli ducha nadchodzą morderce?
Lecz jeśli walka jest? — dałeś mi serce!

Florencja, 4 grudnia 1838 r.






Dusza się moja zamyśla głęboko…



Dusza się moja zamyśla głęboko,
  Czuje, że tu jak słońcu zajść potrzeba,
  A innym ludziom zabłysnąć na oko…

Jakiego kraju i jakiego nieba
  Światło powita mię w progu żywota?
  Nie wiem — lecz rad bym żył z polskiego chleba…

Bądźże mi lepsza, o młodości złota,
  Niż ta, która mi tutaj się skończyła,
  Strzegącemu się szlachetnością — błota.

Bądźże mi blisko, o matczyna, miła
  Duszo, abym mógł znów ukochać ciebie,
  Nie wiedząc, żeś mię tutaj raz — rodziła.






Gdy noc głęboka wszystko uśpi i oniemi…



Gdy noc głęboka wszystko uśpi i oniemi,
Ja ku niebu podniósłszy ducha i słuchanie,
Z rękami wzniesionymi na słońca spotkanie
Lecę — bym był oświecon ogniami złotemi.

Pode mną noc i smutek — albo sen na ziemi,
A tam już gdzieś nad Polską świeci zorzy pręga,
I chłopek swoje woły do pługa zaprzęga,
Modli się. — Ja się modlę z niemi i nad niemi.

Tysiące gwiazd nade mną na błękitach świeci,
Czasem ta, w którą oczy głęboko utopię,
Zerwie się i do Polski jak anioł poleci;


Wtenczas we mnie ta wiara — co w litewskim chłopie,
Że modlitwa w niebiosach tak jak anioł kopie,
A czasem ziarno ducha wrzuci i zanieci.






Godzina myśli



  Głuche cierpiących jęki, śmiech ludzki nieszczery
Są hymnem tego świata — a ten hymn posępny,
Zbłąkanymi głosami wiecznie wniebowstępny,
Wpada między grające przed Jehową sfery
Jak dźwięk niesfornej struny. Ziemia ta przeklęta,
Co nas takim piastunki śpiewem w sen kołysze.
Szczęśliwy, kto się w ciemnych marzeń zamknął ciszę,
Kto ma sny i o chwilach prześnionych pamięta.

  Trzeba życie rozłamać w dwie wielkie półowy,
Jedną godziną myśli — trzeba w przeszłość wrócić;
I przeszłość jako obraz ściemniały i płowy,
Pełny pobladłych twarzy, ku słońcu odwrócić…
I ścigać okiem światła obrazu i cienie
Jak lśniące rozpryśnionych mozajek kamienie.
Tam — pod okiem pamięci — pomiędzy gór szczytem
Piękne rodzinne miasto wieżami wytryska
Z doliny, wąskim nieba nakrytej błękitem.
Czarowne, gdy w mgle nocnej wieńcem okien błyska;
Gdy słońcu rzędem białe ukazuje domy,
Jak perły szmaragdami ogrodów przesnute.
Tam zimą lecą z lodów potoki rozkute
I z szumem w kręte ulic wpadają załomy.
Tam stoi góra, Bony ochrzczona imieniem,
Większa nad inne — miastu panująca cieniem;
Stary — posępny zamek, który czołem trzyma,
Różne przybiera kształty — chmur łamany wirem;
I w dzień strzelnic błękitnych spogląda oczyma,
A w nocy jak korona, kryta żalu kirem,
Często szczerby wiekowe przesuwa powoli
Na srebrzystej księżyca wschodzącego twarzy.
W dolinie mgłą zawianej, wśród kolumn topoli,
Niech blade uczuć dziecko o przyszłości marzy,
Niechaj myślami z kwiatów zapachem ulata,
Niechaj przeczuciem szuka zakrytego świata;
To potem wiele dawnych marzeń stanie przed nim,
I ujrzy je zmysłami, pozna zbladłe mary.
Karmił się marzeniami jak chlebem powszednim,
Dziś chleb ten zgorżkniał, piołun został w głębi czary.
Do szkieletu rozebrał zeschłe myśli ciało,
Odwrócił oczy, serce już myśleć przestało.

  Gdy lampa gaśnie, kiedy pieśń piastunek ścicha,
Kiedy się małe dziecko z kołyski uśmiecha,
Ma sen całego życia… A gdy tak przemarzą,
Dzieci na świat nieznany smutną patrzą twarzą
I bladym przerażają czołem od powicia;
Smutne pomiędzy ludźmi — bo miały sen życia.

  Wśród litewskiego grodu, w ciemnej szkolnej sali
Siedziało dwoje dzieci — nie zmięszani w tłumie.
Oba we współzawodnej wykarmieni dumie,
Oba wątłej postaci, marmurowo biali.
Młodszy wiekiem nadzieje mniejsze zapowiadał,
Pierś mu się podnosiła ciężkim odetchnieniem;
Włos na czole dzielony na ramiona spadał
I po nich czarnym, gęstym sypał się pierścieniem.
Widać, że włos ten, co dnia ręką dziewic gładką
Utrefiony, brał blaski dziewiczych warkoczy.
Ludzie nieraz: „On umrze” — mówili przed matką;
Wtenczas matka patrzała długo w dziecka oczy
I przeczyła z uśmiechem — lecz w smutku godzinie,
Kiedy na serce matki przeczuć spadła trwoga,
Lękała się nieszczęścia i myśląc o synie
Nie śmiała wyrzec: „Niech się dzieje wola Boga”.
Bo w czarnych oczach dziecka płomień gorączkowy,
Przedwcześnie zapalony, trawił młode życie.

  Wśród ciemnej szkolnej sali było drugie dziecię.
Włos miało jasny, kolor oczu lazurowy.
Ludzie na nim nadzieje budowali szczytne.
Pożerał księgi, mówił jak różne narody,
Do licznych nauk dziennie palące czuł głody,
Trawił się — jego oczy ciemne i błękitne,
Jak polne dzwonki łzawym kryształem pokryte
I godzinami myśli w nieruchomość wbite,
Tonąc w otchłań marzenia, szły prostymi loty
Za okresy widzenia, za wzroku przedmioty.
Gdy patrzał w niewidziane oczyma obrazy,
Ludzie obłędność w oczach widzieli — lecz skazy
Żadnej dostrzec nie mogli. Młoda pamięć obu,
Ogromna pamięć, z myśli uwita łańcucha,
Świadczyła o istności przedżywotnej ducha;
A przeczuciami życie widzieli do grobu.
I nic ich nie dziwiło, co z lat poszło biegiem,
I smutni nad przepaści życia stali brzegiem
Nie odwracając lica. W ciemnej szkolnej sali
Smutna poezja duszy dała dźwięk uroczy.
Na ciemnych, mglistych szybach zawieszając oczy,
Wiosną — wśród szmeru nauk, myśleniem słuchali
Szmeru rosnących kwiatów. A w zimowe pory
Biegli na błonia, białym pogrzebane śniegiem,
Tam prędkim po równinach zadyszani biegiem,
Twarze umalowane zimnymi kolory
Obracali na stronę, skąd przyjść miała wiosna,
I pierwszy powiew pili ustami jak życie.
Potem, gdy w wiosennego powietrza błękicie
W balsamy się rozlała czarna lasów sosna,
Znudzeni wonią kwiatów zmieszaną, stokrotną,
Wynaleźli woń tęskną — dziką i ulotną;
Była to woń wierzbami opłakanej wody,
Z cichej fali wstawała każdego wieczora,
Tajemnicze w powietrzu rozlewając chłody.
Potem jesienią — dzieci wyobraźnia chora,
Wypalona, igrała z żółtym liściem lasów,
Smutna jak w starcach pamięć przeminionych czasów.

  Serce każdego równą miarę uczuć trzyma,
Smutna poezja duszy oba serca żywi;
Lecz wrażeniami duszy odmiennie szczęśliwi,
Odmiennie czuli. Dziecko z czarnymi oczyma,
Młodsze wiekiem, natchnieniom dało myśl skrzydlatą
I wypadkami myśli żyło w siódmym niebie.
Młodszy marzenia stroił czarnoksięską szatą,
A potem silną wolą rzucał je przed siebie,
I stawały — i widział przed sobą obrazy,
Od których się odłamał zimniejszym rozumem:
Więc przeczuł, że marzeniom da kiedyś wyrazy,
Że się zapozna myślą z myślnym ludzi tłumem.
Przed sobą miał krainę duchów do zdobycia.
Jego towarzysz, większy nauką i laty,
Nigdy od krain myśli nie odłamał życia;
Sprzągł razem i powiązał dwa niezgodne światy.
I nieraz go śmiech ludzi, śmiech, co czucia głuszy,
Budził — i rzeczywistość zimna roztrącała.
Jako posągom nieraz braknie w rysach duszy,
Posągom jego myśli brakowało ciała.
Dusza, jak w kryształowym zamknięta przezroczu,
Patrzała na świat dzikim obłąkaniem oczu,
Niezupełności wrażeń łamana katuszą.

  Nieraz te dzieci myślą dwoistą i duszą
Składali jedne, piękne całością obrazy.
W dnie wiosenne przy ścieżce piaskowej, na kwiatach,
Gdzie nad nimi różowe rozkwitały ślazy,
Gdzie wisznie jak dziewice w białych wiosny szatach
Między zarumienione kryły się jabłonie;
Tam wzajem na ramionach opierając skronie
Zamieniali słowami uczucia wzajemne.
Oni marzeniem księgi rozumieli ciemne
Nie rozumiejąc myślą. Z dziecinnego piasku
Na księgach Swedenburga budowali gmachy
Pełne głosów anielskich, szaleństwa i blasku,
Niebu tytanowymi grożące zamachy.

  Przez tworów państwa snuli myślą dwa łańcuchy,
W światło zbite u góry, w ciemność spodem zlane;
Tych ogniwa jak szczeble wschodów połamane
Wiodą w światło idące albo w ciemność duchy,
I świat tworów, w dwa takie rozłamany ruchy,
Wiecznie krąży. A dusza z iskry urodzona
Różnym życiem przez wieki rozkwita — i kona
Przez długie wieki, biorąc kształty różnych tworów.
W kwiecie jest duszą woni i treścią kolorów,
W człowieku myślą, światłem staje się w aniele.
Raz wstępnym pchnięta ruchem, ciągle w Boga płynie,
W doskonalszym co chwila rozkwitając ciele.
Człowiek się silną myślą w anioła rozwinie,
Ten anioł zachwyceniem w światło się rozleje
I będzie częścią Boga na żywiołów tronie.
Lecz męty ziemskie w światła osiadają łonie;
Jak o spadłych aniołach święte uczą dzieje,
Ziemskimi sny ścigani — grzeszą myślą dumy.
I co dnia z łona Boga dusz zagasłych tłumy
Lecą na ziemię jak gwiazd zepchnięta lawina.
Każda się w kształty ziemskie krysztali i ścina,
I rosnącym ciężarem w bieg strącona skory,
Przechodzi w ludzkie, czuciem zardzawiałe twory;
I będzie jadem w gadzie, a trucizną w kwiecie.
Patrząc na tłumy ludzi na tym ciemnym świecie,
Oni widzieli, którzy z łona Boga spadli,
I po schodzących szczeblach szli w otchłań — i bladli.

  W duszy dziecinnej woli czarnoksięska siła,
Ciągłym myśleniem, ciągłym rozwijana snuciem,
Nie wyjawiona słowy — często w ludzi biła.
Zaczarowanie wolą nazwali — zaczuciem.
Bo nieraz wśród ciemnego tłumami kościoła,
Którą z klęczących dziewic natrafiwszy losem,
Wołali na nią silnie niemym duszy głosem;
Wtenczas twarz odwracała od Pańskiego stoła
I pośród tłumu ludzi jej wzrok, w zadziwieniu,
Nieobłędnie rzucony, na twarz dzieci padał,
Jak gdyby na wołanie duszy odpowiadał,
Jak gdyby ją po znanym wołali imieniu.

*



  Nieraz starszy, błękitne topiąc w ziemię oczy,
Mówił: „Słyszysz, mój luby, jak obecna chwila
Pada w przeszłość, rzucając dźwięk tęskny, uroczy,
Ona nigdy nie wróci, ona nas nachyla
Smutniejszymi twarzami w przeszłość upłynioną.
Szczęśliwy! Twoje myśli świetniej w słowach płoną,
Niż gdy w sercu zamknięte — moje myśli gasną,
Słów nie cierpią — lecz nieraz w godzinie tajemnic
Tłumnymi słowy w piersiach jak szatany wrzasną
I wołają, ażebym je wypuścił z ciemnic,
Abym je wywiódł na świat — słów otworzył drogę.
Niech mi świat da poezją — dać mu jej nie mogę.
W tłumie myśli mam przepaść wiecznie czczą myślami,
Przepaść ciemną, głęboką; napełnię ją życiem…
Jeżeli nie wystarczy, biada! Ciągłym gniciem
Myśl się w martwą przekształci ciemnością i łzami,
Stanę się myśli grobem — lub umrę przedwcześnie.
Słuchaj! Wschodnie krainy dziś ujrzałem we śnie,
Piękne były, czarowne, nieraz o nich marzę.
Widzę słońcem ściemniałe Beduinów twarze,
Widzę lasy palmowe, świadki dawnych czasów.
Myśl moja niewstrzymana w te krainy goni,
Chciałbym jak duch w kwiecistej roztopić się woni,
Chciałbym jak liść nieznany paść tam, w głębi lasów”.

  Gdy tak marzył — to wisznie i kwiaty ogrodu
Bezwonne przed nim rosły, bo myśl dalej biegła
I wkrótce marzeniami ognistymi wschodu
Zamknęła go w płomieni kole i obiegła.
Więc pojechał do wielkiej na północ stolicy,
Gdzie długo patrzał w Koran, zwierciadło kalifów;
Albo samotny słuchał wieków tajemnicy,
Wymówionej niepewną twarzą hieroglifów.
Po trzech latach nauki miał wziąć kij pielgrzyma.

  Przez te trzy lata dziecko z czarnymi oczyma
Poznało miłość. — Pierwszą i ostatnią była,
I najsilniejsza z uczuć, uczucia przeżyła.
Widziałem go przy stopach dziewicy — anioła,
Czarnymi weń oczyma patrzała i bladła
Myśląc o dziecka życiu, bo z wielkiego czoła
Przyszłość mu nieszczęśliwą jak wróżka odgadła.
Więc odwracała oczy, a wtenczas łzy lała.
Przed nią dusza dziecięcia jako karta biała
Czerniła się na wieki miłością daremną.
Ona go chciała wysłać na tę ziemię ciemną
Ze wspomnieniami szczęścia — chciała zbroić niemi
Przeciwko własnej duszy i czczym chwilom ziemi;
Więc kładła w niego marzeń i myśli tysiące,
A słowa jej tak były łagodne, tak drżące,
Że we wspomnieniach dziecka zlane, dały dźwięki
Podobne do miłości zeznanej wyrazu.
Ona umiała oczom nadać wzrok rozkazu
I nieraz wstrzymać zamach samobójczej ręki.

  On sam od siebie śmierci odsunął widziadło
Dziwnym wynalezieniem cierpiącego życia.
On przed sobą przyszłości postawił zwierciadło
I rzucał w nie obecne chwile — i z odbicia
Wnosił, jaki blask przyszłe wspomnienia nadadzą
Obecnym chwilom życia. Taką myśli władzą
Śmiech nieraz słyszał, wspomnień powtórzony echem,
Smutny i połamany przyszłością niepewną,
I na wesołą chwilę twarzą patrzał rzewną;
A nieszczęście przyjmował półsmutnym uśmiechem,
Patrząc na nie z przyszłości. — Był to wzrok wędrowca,
Co w drodze życia wstąpił na szczyty grobowca
I stamtąd ściga mgliste rysy krajobrazów.

  Nieraz z dziewicą bory przelatywał ciemne;
Gdy pod ich końmi iskry sypały się z głazów,
Mówili wzajem myśli głębokie, tajemne,
Jak do snu kołysani — marzący jak we śnie.
A dziecię, bólem uczuć złamane przedwcześnie,
Po takich mowach ludzi chroniło się tłumu
I biegło w ciemne lasy — tam na dzikie wrzosy
Kładło się bladą twarzą — sosn słuchając szumu;
Tam uspionemu myślą wiatr rozwiewał włosy,
A myśli rosły wielkie, ciemne, tajemnicze,
Jak gwiazdy ogromnymi płynące obroty.
Lub w niebo kładł się twarzą — wtenczas na oblicze
Padało światło lasów — promień słońca złoty,
Pocięty cieniem liści w marmurowe plamy.
A potem w głębiach lasu wicher z szumem wzbity
Nad głową mu odmykał gałęziste bramy,
Skąd w ciemne myśli nieba spadały błękity.

  Po trzech latach ów drugi młodzieniec powrócił,
Biegły wschodnich narodów tłumaczyć się mową.
W otwarte dziecka ręce z rozkoszą się rzucił
I rzekł: „Odjeżdżam na wschód, w krainę palmową”. —
A potem umilkł nagle. O jakże odmienny
Od marzącego dziecka — pobladł — jego oczy
Obłąkane jak dawniej, lecz wzrok miały senny,
Widać, że myśl, co niegdyś żywiła, dziś tłoczy
I wbija go do ziemi. — Jakaś tajemnica
Niedocieczona spała w rysach martwych lica.
Mało mówił — i tylko raz wśród dzikich sosen
Wykrzyknął z obłąkaniem: „Ginę marzeń zdradą!
Wysyłają mię w kraje bez zim i bez wiosen.
Chcą mię zabić!” — a potem uśmiechnął się blado
I resztę zamknął w serca głębokim tajniku.
Potem wziąwszy uściski matki, druhów, bratnie,
Odjechał — i w drugiego dziecka imionniku
Zapisał pożegnania wyrazy ostatnie:
  „Po długich latach, gdy wiek sił ukróci,
  Gdy będziesz myślą w złotej przeszłości się stawił,
  Wspomnij na przyjaciela, który cię zostawił,
  Jak przeszłość zniknął, jak przeszłość nie wróci”.

  Wkrótce potem… pamiętam… o księżyca wschodzie
Drugie dziecię wśród ciemnej dębowej ulicy
Siedziało pochylone przy stopach dziewicy.
Z drzew opadały liście i w całym ogrodzie
Zaledwo kilka kwiatów szronami srebrzystych;
Na niebie ledwo kilka gwiazd zabłysło mglistych,
Księżyc płynął samotny, las szumiał daleki.
Tego wieczora dziecię ustami drżącemi
Anioła snów dziecinnych żegnało na wieki;
A potem bladą twarzą upadło do ziemi
Jak zabite słowami, dumnym wstydem drżące.
Bo dziecko miało dumę wielkiego człowieka
Przeczuciem nakarmioną. Wtenczas lat tysiące,
Wtenczas mu w oczach przyszłość stanęła daleka,
Świetna okrzykiem ludzi — a z tymi obrazy
Obecna chwila czarnym łamała się cieniem,
Odrzuconą miłością, dumą, oburzeniem,
Serce jak kryształ w setne poryło się skazy
I tak wiecznie zostało. Wszystkie czucia skarby
Ognistej wyobraźni rzucił na pożarcie,
Wyobraźnia złotymi rozkwitała farby
I kładła się jak tęcza na ksiąg białej karcie;
Lecz nie było w niej wiary w szczęście ani w Boga.
Ludzie w nim mieli druha, w myślach świat miał wroga.
On, w głębi duszy słysząc krzyk szczęścia daremny,
Mścił się i gmach budował niedowiarstwem ciemny.
Ta budowa, ciężkimi myślami sklepiona,
Stała otworem ludziom, lecz by się w nią dostać,
Musieli wprzód jak wielcy szatani Miltona
Zmniejszać się i myślami przybrać karłów postać.

  Tak w rozstania godzinie młody anioł zginął…
Wzniósł twarz… już nad nim młodej nie było dziewicy;
Długo dumał… bo księżyc pół nieba przepłynął
I patrzał drugą stroną dębowej ulicy
Jak lampa w końcu ciemnej klasztornej arkady.
Młodzieniec zadumany patrzał w księżyc blady,
Potem nagle uspioną budząc się pamięcią,
Wydobył pismo, całą zamknięte pieczęcią;
I przy księżyca świetle czytał nieruchomy,
Na nieznajomym liście podpis nieznajomy,
A w głębi listu smutne kryły się nowiny.

  „Twój przyjaciel, wysłany w piramid krainy
Jako drogman poselstwa, zajechał po drodze
Do przyjaciół rodziców domu, trzy dni bawił…
Niewinnej wesołości długie puścił wodze
I przy lampie wieczornej powieści nam prawił.
Wczoraj miał dalej jechać… Widzieliśmy rankiem,
Jak po jesiennym liściu chodził smutny, cichy…
Potem konie pocztowe brzęknęły przed gankiem,
Potem wielkie strzemienne podano kielichy…
Żegnał się — za łzy dawał wesołe uściski
I pucharem o nasze puchary uderzył.
Odszedł. Wtem ucztujących strzał przeraził bliski,
Tłumem biegliśmy w jego komnatę… już nie żył.
Przez serce przeszła kula, a broń trzymał w dłoni.
Spoczywa na rozdrożu — wśród leśnej ustroni.
Ksiądz grób jego poświęcił, wierząc w zdanie tłumu,
Że samobójstwo było w młodzieńcu chorobą
Obłąkania, ciemnoty, szału, nierozumu.
Ten wypadek dóm cały napełnił żałobą”.

  Oto jest romans życia nie skłamany w niczem…
Zabite głodem wrażeń jedno z dzieci kona,
A drugie z odwróconym na przeszłość obliczem
Rzuciło się w świat ciemny… powieść nieskończona…






Grób Agamemnona



Niech fantastycznie lutnia nastrojona,
  Wtóruje myśli posępnej i ciemnej —
Bom oto wstąpił w grób Agamemnona.
  I siedzę cichy w kopule podziemnej,
Co krwią Atrydów zwalana okrutną.
Serce zasnęło, lecz śni. — Jak mi smutno!

O! jak daleko brzmi ta harfa złota,
  Której mi tylko echo wieczne słychać!
Drujdyczna z głazów ta to wielkich grota;
  Gdzie wiatr przychodzi po szczelinach wzdychać
I ma Elektry głos — ta bieli płótno
I odzywa się z laurów: jak mi smutno!

Tu po kamieniach z pracowną Arachną
  Kłóci się wietrzyk, i rwie jej przędziwo.
Tu cząbry smutne gór spalonych pachną;
  Tu wiatr, obiegłszy górę ruin siwą,
Napędza nasion kwiatów — a te puchy
Chodzą i w grobie latają jak duchy.

Tu świerszcze polne, pomiędzy kamienie
  Przed nadgrobowym pochowane słońcem,
Jakby mi chciały nakazać milczenie:
  Sykają. — Strasznym jest Rapsodu końcem:
Owe sykanie co się w grobach słyszy —
Jest objawieniem — jest i pieśnią ciszy.

O! cichy jestem jak wy! o Atrydzi!
  Których popioły śpią pod świerszczów strażą —
Ani mię teraz moja małość wstydzi,
  Ani się myśli tak jak orły ważą.
Głęboko jestem pokorny i cichy
Tu, w tym grobowcu sławy, zbrodni, pychy! —

Nad drzwiami grobu, na granitu zrębie
  Wyrasta dąbek w trójkącie z kamieni:
Posadziły go wróble lub gołębie,
  I listkami się czarnemi zieleni —
I słońca w ciemny grobowiec nie puszcza;
Zerwałem jeden liść z czarnego kuszcza.

Nie bronił mi go żaden duch ni mara,
  Ani w gałąskach jęknęło widziadło;
Tylko się słońcu stała większa szpara,
  I wbiegło złote, i do nóg mi padło.
Z razu myślałem, że ten co się wdziera
Brzask, była struna to z harfy Homera —

I wyciągnąłem rękę na ciemności
  By ją ułowić i napiąć i drżącą
Przymusić do łez, i śpiewu, i złości
  Nad wielkiem niczem grobów — i milczącą
Garstką popiołów: ale w mojem ręku
Ta struna drgnęła i pękła bez jęku.

Tak więc — to los mój, na grobowcach siadać
  I szukać smutków błahych, wiotkich, kruchych.
To los mój, senne królestwa posiadać,
  Nieme mieć harfy i słuchaczów głuchych —
Albo umarłych — i tak pełny wstrętu —
Na koń! chcę słońca i wichru — tętentu!

Na koń! — Tu łożem suchego potoku,
  Gdzie zamiast wody, płynie laur różowy;
Ze łzą i z wielką błyskawicą w oku,
  Jakby mię wicher gnał błyskawicowy,
Lecę — a koń się na powietrzu kładnie —
Jeśli napotka grób rycerzy — padnie.

Na Termopilach? — Nie, na Cheronei
  Trzeba się znowu załamać koniowi;
Bo jestem z kraju, gdzie widmo nadziei
  Dla małowiernych serc, podobne snowi.
Więc jeśli koń mój w biegu się przestraszy,
To tej mogiły, co równa jest — naszej —

Mnie od mogiły termopilskiej gotów
  Odgonić legjon umarłych Spartanów;
Bo jestem z kraju smutnego Ilotów,
  Z kraju — gdzie rozpacz nie sypie kurhanów!
Z kraju — gdzie zawsze, po dniach nieszczęśliwych,
Zostaje smutne pół — rycerzy — żywych.

Na Termopilach ja się nie odważę
  Osadzić konia w wąwozowym szlaku,
Bo tam być muszą tak patrzące twarze,
  Że serce, skruszy wstyd — w każdym Polaku.
Ja tam nie będę stał przed Grecji duchem —
Nie — pierwej skonam, niż tam iść — z łańcuchem!

Na Termopilach — jaką bym zdał sprawę,
  Gdyby stanęli męże nad mogiłą?
I pokazawszy mi swe piersi krwawe:
  Potem spytali wręcz: — «Wielu was było?» —
Zapomnij że jest długi wieków przedział —
Gdyby spytali tak — cóż bym powiedział?!

Na Termopilach, bez złotego pasa,
  Bez czerwonego leży trup kontusza —
Ale jest nagi trup Leonidasa,
  Jest w marmurowych kształtach piękna dusza:
I długo płakał lud takiej ofiary,
Ognia wonnego, i rozbitej czary.

O Polsko! póki ty duszę anielską
  Będziesz więziła w czerepie rubasznym;
Póty kat będzie rąbał twoje cielsko,
  Póty nie będzie twój miecz zemsty strasznym!
Póty mieć będziesz hienę na sobie —
I grób — i oczy otworzone w grobie.

Zruć do ostatka te płachty ohydne,
  Tę — Dejaniry palącą koszulę:
A wstań jak wielkie posągi bezwstydne,
  Naga — w styksowym wykąpana mule!
Nowa — nagością żelazną bezczelna —
Niezawstydzona niczem — nieśmiertelna!

Niech ku północy z cichej się mogiły
  Podniesie naród — i ludy przelęknie
Że taki wielki posąg — z jednej bryły!
  A tak hartowny, że w gromach nie pęknie,
Ale z piorunów ma ręce i wieniec —
Gardzący śmiercią wzrok — życia rumieniec.

Polsko! lecz ciebie błyskotkami łudzą!
  Pawiem narodów byłaś i papugą;
A teraz jesteś służebnicą cudzą —
  Choć wiem, że słowa te nie zadrżą długo
W sercu — gdzie nie trwa myśl nawet godziny:
Mówię — bom smutny — i sam pełen winy!

Przeklnij! — lecz ciebie przepędzi ma dusza,
  Jak Eumenida przez wężowe rózgi.
Boś ty, jedyny syn Prometeusza —
Sęp ci wyjada nie serce — lecz mózgi.
Choć Muzę moją w twojej krwi zaszargam,
Sięgnę do wnętrza twych trzew — i zatargam.

Szczęknij z boleści i przeklinaj syna!
  Lecz wiedz — że ręka przekleństw, wyciągnięta
Nade mną — zwinie się w łęk jak gadzina,
  I z ramion ci się odkruszy zeschnięta!
I w proch ją czarne szatany rozchwycą;
Bo nie masz władzy przekląć — niewolnico!!! —






Hymn o zachodzie słońca na morzu



Smutno mi, Boże! Dla mnie na zachodzie
Rozlałeś tęczę blasków promienistą;
Przede mną gasisz w lazurowej wodzie
    Gwiazdę ognistą…
Choć mi tak niebo Ty złocisz i morze,
    Smutno mi, Boże!
Jak puste kłosy z podniesioną głową,
Stoję rozkoszy próżen i dosytu…
Dla obcych ludzi mam twarz jednakową,
    Ciszę błękitu.
Ale przed Tobą głąb serca otworzę:
    Smutno mi, Boże!
Jako na matki odejście się żali
Mała dziecina, tak ja płaczu bliski,
Patrząc na słońce, co mi rzuca z fali
    Ostatnie błyski,
Choć wiem, że jutro błyśnie nowe zorze,
    Smutno mi, Boże! Dzisiaj na wielkiem morzu obłąkany, Sto mil od brzegu i sto mil przed brzegiem, Widziałem lotne w powietrzu bociany
    Długim szeregiem.
Żem je znał kiedyś na polskim ugorze,
    Smutno mi, Boże!
Żem często dumał nad mogiłą ludzi,
Żem nie znał prawie rodzinnego domu,
Żem był jak pielgrzym, co się w drodze trudzi
    Przy blaskach gromu,
Że nie wiem, gdzie się w mogiłę położę,
    Smutno mi, Boże! Ty będziesz widział moje białe kości, W straż nieoddane kolumnowym czołom; Alem jest jako człowiek, co zazdrości
    Mogił… popiołom.
Więc, że nieznane gotujesz mi łoże,
    Smutno mi, Boże!
Kazano w kraju niewinnej dziecinie
Modlić się za mnie co dzień; a ja przecie
Wiem, że mój okręt nie do kraju płynie,
    Płynąc po świecie.
Więc, że modlitwa dziecka nic nie może,
    Smutno mi, Boże!
Na tęczę blasków, którą tak ogromnie
Anieli twoi w niebie rozpostarli,
Nowi gdzieś ludzie w sto lat będą po mnie
    Patrzący — marli.
Nim się przed moją nicością ukorzę,
    Smutno mi, Boże!






I wstał Anhelli z grobu — za nim wszystkie duchy…



I wstał Anhelli z grobu — za nim wszystkie duchy,
    Szaman, Eloe… cała ćma z grobów wstawała
    I wszystkie brały dawno porzucone ciała.

A Sybir był zaćmiony jakby zawieruchy
    Ciemnymi i powietrze się ciągle mieszało,
    I chmury szły, i grady błyskały, i grzmiało.

Wstaliśmy i ku Polszcze szli — a na cmentarzu
    Zatrzymał Szaman ową straszną duchów zgraję
    I spytał głośno: „Kogo z mogilnych nie staje?”

A wszyscy byli; — straszny i zimny grabarzu
    Śmierci, gdzież jest twój oścień, gdzie zwycięstwo twoje?
    Wszyscyśmy byli — i krwi naszej poszły zdroje.






Jan Bielecki
Powieść narodowa polska oparta na podaniu historycznym





I. Wyprawa nocna

  Oto się ciemne księgarnie otwarły,
Tu źródła bogactw w zapylonej ramie.
Czytam… Jak dziko ten język umarły
Pod piórem w kształty nieżywe się łamie.
Język i gorszy przesąd zakonnika
Jak rdzawa klamra myśl księgi zamyka.
Czy tu wygrzebiesz dzieła Giedyminów?
Czy głos Zygmuntów jak echo daleki?
Są to jak Sfinksy te ubiegłe wieki,
Mówią zagadką dziś ciemną dla synów.
Znajduję słowa: „Kraj nasz dosiągł szczytu,
Chylić się musiał”. — Precz z myślą szatana!
Pamięć, w dalekich wiekach obłąkana,
Niech spocznie… Okno klasztoru otworzę…
O! Jak spokojne otchłanie błękitu!
Tam z dala płynie złote kłosów morze,
A tu klasztoru szumią ciemne lipy;
Myśl rozwesela daleki szmer lasów.
Gdy pogrzebałem pamięć dawnych czasów,
Jestem wesoły jak biesiadnik stypy.

  Snem jest ów obraz. Umysł się najgrawa
Z nieszczęść obecnych, bezwładny — bez steru.
Gdzież jestem? — Oto mury Westminsteru,
Tam Izba Parów, tu Tamiza mgława
Połyska słońcem. Przebiegałem chmurny
ów pałac zmarłych z uczuciem przestrachu;
Bo ja sam byłem jak umarły w gmachu,
A oni żyli… Nie zajrzałem w urny,
Wybiegłem — więcej nie wchodzę w te ściany…
Ale samotny wracam dziś i co dzień
W dziedziniec głazem grobów brukowany,
Po których stąpa niemyślny przychodzień…
Ci, co posnęli w tych grobach dokoła,
Walczyli nędzni z niezdolności wrogiem;
Dążyli spiesznie do progów kościoła
I umierając kładli się przed progiem.

  Z dziką rozkoszą napis mniej widomy
Niszczę do reszty śladem mojej stopy.
I czuję rozkosz, gdy mój cień znikomy
Grobowi gmachu nie dopuści cienia.
Szaleni! Dążyć pod świątyni stropy
Nie mając w duszy wrącego płomienia?

  Posępny — siądę na odłamie głazu.
Smutna się powieść w pamięci rozwija.
Czytałem w księgach — a godło obrazu
Było: „Kraj zdradził, lecz zdrada zabija”.

  W kronikach znajdziesz powieści osnowę,
Z kronik czerpane rysy i kolory.
Już Zygmunt August w grobie złożył głowę,
Na tronie zasiadł król Stefan Batory.
Ciężkie dla szlachty były rządy nowe,
Część po wsiach własne zamieszkała dwory.
Co było w kraju, nie skreślę do razu,
Jeden cień tylko maluję obrazu.

  Pan Brzezan w cudnej mieszka okolicy.
Zamek objęła rzeka w dwa ramiona,
Nad bramą klasztor, w murach zakonnicy,
Dalej kaplica blachą powleczona.
W komnatach żadnej nie ujrzysz różnicy
Od złotych komnat, gdzie mieszkała Bona.
Pan Brzezan lubi żyć w królewskim dworze,
Co ma król polski, i szlachcic mieć może.

  Posadzki wzorem włoskim marmurowe,
Na ścianach srebrem tkane adamaszki;
Gęsto się lampy lśnią alabastrowe,
Z srebrnych sadzawek niby dla igraszki
Wytryska woda tchnąca wonią róży
I nazad deszczem brylantowym spada.
Dwóch karłów wiernie na skinienie służy,
W oczy się patrzy i chęci odgada,
Ani się kiedy śmie odezwać słowy,
Spodlonym tworom Bóg odmówił mowy.

  Pan Brzezan huczne wydaje biesiady.
Oto go łatwo rozeznać za stołem,
W złocistej szacie, ale bardzo blady;
Wydaje troski zachmurzonym czołem.
Może biesiada cierpienia ukoi?
Już od tygodnia szlachtę sprasza, poi.

  Dzisiaj na czole pozbył zwykłej dumy.
Już raz dziesiąty zagrzmiały wiwaty,
Wesołej szlachty ozwały się tłumy,
Wesołym gwarem zabrzmiały komnaty;
Już wino słabsze zwycięża rozumy,
Dość jednej iskry, wnet ogień wybucha.
Pan Brzezan mówi — szlachta wstaje, słucha.

  „Bracia, na chwilę uciszcie te gwary,
Słuchajcie pilnie — a ja w krótkim słowie
Wyjawię powód, wyłożę zamiary,
A potem każdy swe zdanie wypowie.

  Słuchajcie! szlachcic obraził mię podły,
Szedłem do króla, nie błagałem łaski.
Wnet sprawę długie indukta wywiodły;
I jam był winien! Winien był Sieniawski!
I oko w oko, przed króla obliczem,
Widziałem wroga, nie próżno przychodził;
Król go pochwalił, pochwalił, nagrodził,
Nie spojrzał na mnie i odprawił z niczem.

  Nasz dumny Stefan, do czegoż on zmierza?
Śmiałżeby władać jak niemieckie książę?
Wszak nasze państwo to gotycka wieża,
Z tysiącznych kolumn składa się i wiąże;
Niechaj się jedna usunie kolumna,
Gmach cały runie, cały się rozprzęże;
Ja się usunę! — niech mię grom dosięże,
Gmach cały runie, dla mnie tylko trumna!…

  Hej! szlachta, znacie Bieleckiego Jana?
Dawniej w niewoli gnił u bisurmana,
A dziś się z pany w jednym stawi rzędzie,
Jak król udzielny w darowanej grzędzie.
A kiedy zamki walą się pod gromem,
On podparł domu walące się ściany
I tak spokojny między nimi żyje,
I tak szczęśliwy, że nad jego domem
Co wiosny bocian nowe gniazdo wije.
Lecz dzisiaj ptaka ja wypłoszę z gniazda
Jękiem i dymem, iskrami płomieni.
Bracia! Noc widna! — niedaleka jazda!
Słyszałem, dzisiaj Bielecki się żeni;
Nim wróci, niech mi Bóg tak dopomoże,
Dom zrzucę, spalę, grunt domu zaorzę”.

  Miodem i winem, i ucztą zagrzany,
Tłum szlachty powstał z ochotnym oklaskiem.
I tam widziałbyś, jakim cudnym blaskiem
Migały w tłumie drogie aksamity,
Złociste pasy i jasne żupany,
Jak się wahały brylantowe kity
I oko ćmiły różnobarwne krasy:
Blask chyba równy, gdy w przedpotopowe
Wicher nowego świata zbłądzi lasy,
Gdy aż do ziemi nachyli drzew głowę,
Gdy się zmieszają wszystkie barwy borów;
Liście i kwiaty płyną jak potoki,
Zachwyca oczy cudna gra kolorów,
Szum razem miły, straszny i głęboki.

  Pali się szlachta, już dosiadła koni,
Pieszym pan Brzezan rozdaje rumaki.
Już most zwodowy pod kopyty dzwoni,
Dalej! na pola przez ubite szlaki!
Wino zagrzewa, zemsta pośpiech radzi,
Już pojechali… Niech ich Bóg prowadzi.



II. Wesele

  W Brzezan miasteczku, w kościele u fary
Jaśnieje ołtarz — potężne organy
Wstrząsają pełne grobowców filary,
Po ławkach jasne migają żupany;
Tam pożółkniały ksiąg pargamin stary,
A owdzie stoczek złotem malowany.
Ołtarz upstrzony woskowymi kwiaty,
Służba rozwija kobierzec bogaty.

  Swaty i drużby wystąpili strojno
I młoda para przysięgi powtarza.
Z otwartym czołem, Jan Bielecki zbrojno,
W husarskiej zbroi, w misiurce ze stali,
Jako do bitwy stanął do ołtarza,
Patrzy na młodą, a wzrok mu się pali.
Przy męskiej piersi, gdzie żelazo lśniło,
Od lubej w miłym dany upominku
Skłaniał się bukiet z róży i barwinku
I drzał listkami, tak mu serce biło,
Tak silnie piersi wstrząsały puklerzem…
A dalej swaty za młodym rycerzem,
A dalej bracia husary, pancerni,
A dalej służba w wielkim stoi kole,
Zbroją od prostej odróżniona czerni.
Piękny to widok, gdy przed wrogów tłumem
Rozwiną skrzydła na barkach sokole
I jako ptaki głuszą skrzydeł szumem.

  Lecz panna młoda jakże przystrojona!
Trudno weselne opisać ubiory.
Ślubna jej szata była w dwa kolory;
Błękitną barwą lśniąca jedna strona,
Bo takie było męża herbu pole;
A na mienionym jedwabiu lazurze
Lśnił się herb, srebrne księżyca półkole,
Gwiazda, nad gwiazdą hełm o strusim piórze.
A druga strona sukni szkarłatowa
I herb dziewicy szyty na szkarłacie,
Srebrzyste strzemię i złota podkowa.
Piękna to szata, a przy takiej szacie,
O jakże cudna, gdy się wstydem płoni!
Widne łzy w oku, widne drzenie dłoni,
I cała postać powiewna i drząca.
Jej śnieżne łono westchnieniem odtrąca
Tę młodą różę, co wpół wychylona,
Aksamitnego dotknęła się łona.

  Dlaczegoż smutna?… Patrz, na wód lazurze
Kwiat się przegląda w jeziora krysztale;
Choć chmury słońca nie zakryją światu,
Kwiat liście zwiesza i kryje się w fale;
Lilija wodna może przeczuć burze,
Kwiat czuje — ona miała czucie kwiatu.

  Wracają tłumnie weselne orszaki,
Zagrali grajki, grzmią liczne wystrzały;
I pochodniami świecili kozaki,
Noc księżycowa widna jak dzień biały.
„Stójcie!” — zawołał pierwszy swat — „przede mną
Nie widzę domu… Janie, wszak tu droga
Do twojej chaty? Ha! Cóż to? Dla Boga!
Czy dóm twój zniknął? Czy mi w oczach ciemno?
Ale nie, widzę — oto orzą pługi,
Wieśniak ostatniej miedzy doorywa…”
Kiedy to mówił — przybiegł jeden, drugi,
Patrzą, nie wierzą — sam Jan staje, słucha,
Blednieje — nagle z tłumu się wyrywa;
A w tłumie była cichość straszna, głucha.

  Wkrótce Jan wrócił — prędko jak błysk gromu,
Stanął przed żoną obłąkany, blady.
Na jego szatach widać krwawe ślady…
„Anno — rzekł — Anno! Wracaj! — Nie mam domu!
Nie wrócę z tobą, obelga dotkliwa!
Zniósłbym nieszczęście, lecz nie zniosę sromu.
Już mnie domowe szczęście nie omami,
Wracaj, o Anno! Ty będziesz szczęśliwa,
W twoim objęciu zalałbym się łzami.
Ja nie mam domu!…” — Zadrzał — i spiął konia,
I jak wiatr szybko poleciał przez błonia.

  Nazajutrz rano pochowali w grobie
Starca, co orał grunt ostatniej miedzy.

  Bielecki zniknął — żadnej o nim wiedzy,
A po nim żona chodziła w żałobie.
Jej serce straszne skołatały ciosy,
Po śnie wesela został płacz — pierścionek.

  Nazajutrz rano, skoro spadły rosy,
Gdzie był dóm Jana, samotny skowronek
Wzleciał nad skiby przeoranej roli
Nucąc piosenkę smutku i niedoli.



III. Bal maskowy

  Oto ubogie szlacheckie komnaty,
Skromne jak niegdyś naszych przodków życie.
Ściany drewniane, po ścianach obicie
W różne obrazy, w różne chińskie kwiaty.
Straszne jak mary, które roi dziecię,
Z ram poczerniałe patrzą antenaty.
A przed obrazem jedna lampa płonie,
Gdzie Matka Boska w gwiaździstej koronie.

  Noc nadchodziła, mrok zapadał szary;
Lecz budzą ciszę wieczornej godziny
Głośnym wahadłem po ścianach zegary.
A na dziedzińcu lipy i osiny
Szumiały smutnie — i gdzieś między szpary
Świerszcz się odzywał. — I pies, stróż rodziny,
U wrót podwórza nieraz się odwoła
Na psów szczekanie z pobliskiego sioła.

  Siedziała Anna, przy niej ojciec stary
Otwiera świętych poważne żywoty
I czyta głośno, a spokojność wiary
Jak deszcz wiosenny krzepi bujną niwę,
Zamienia rozpacz w uczucie tęsknoty
I łzy zamienia w płacze nieszkodliwe;
Jako płacz dziecka, kiedy rozkwilone,
Ściga za matką, chwyta za kraj szaty.

  Wtem zaszczekały brytany zbudzone
I nagle drzwi się otwarły komnaty.
Wszedł mały karzeł — czapkę miał na głowie
Brzmiącą dzwonkami, obszytą w galony,
I rzekł: „Niech będzie Chrystus pochwalony!”
„Na wieki wieków” — starzec mu odpowie.
A karzeł znowu nisko schylił głowy
I rzekł: „Sieniawski, pan mój na Brzezanach,
Dziś mnie posyła po paniach i panach,
Jutro was prosi na swój bal maskowy.
Jutro do zamku tłum się wielki ściąga,
A wszyscy w dziwne przybrani maszkary”.
„Ha! precz mi z oczu! — krzyknął cześnik stary —
Precz! pan twój z nędzy, z łez naszych urąga!
Precz! bo na Boga…” — lecz nie skończył mowy,
Upadł na krzesło i zdjęty niemocą,
Już gniewu swego nie mógł wywrzeć słowy…

  Była ta straszna chwila przed północą,
Wokoło słychać nocnych kurów pianie
I psy szczekały, co wrót chaty strzegły.
Z nagła zadrzały obrazy na ścianie,
Znów się drzwi domu na ścieżaj rozbiegły:
Wszedł blady człowiek — lecz na powitanie
Jak zwykle Boga imienia nie chwalił;
I opatrzone w pieczęć zawinięcie
Złożył na stole i sam się oddalił.

  „O córko! Córko! To Jana pieczęcie!”
Wykrzyknął starzec, wosk rozłamał kruchy
I znalazł słowa: „Anno! Bądź na balu…”
A dalej szaty z tureckiego szalu,
Wielkie ze złota ulane łańcuchy,
Brylanty lśniące jak gwiazdy w noc ciemną,
Perły daleko łowione w Basorze.
Anna spojrzała i zbladła: „O Boże!
Zmiłuj się nad nim — zmiłuj się nade mną”.

  Jak cudny obraz oczom się odkrywa!
Czy Zygmunt z grobu wstaje, tron zasiada?
Czy znów z Wenecji, co po morzu pływa,
Do Polski wnosi karnawału święta?…
Odkąd Batory sławną Polską włada,
Polak się bije, zabaw nie pamięta.
Snem mu się zdają te świetne Brzezany.
Oto są złote krakowskie komnaty,
Podobne kształtem, złoconymi ściany,
Strojne w atłasy i drogie bławaty.
Oto jest zgraja królewska barwiona,
Szaty ma cudne, dorobione twarze;
Weszli na salę… Ale gdzież jest Bona?
Może truciznę podaje Barbarze?…

  Snują się tłumem pomiędzy kolumny,
Ujrzysz tu wszystkie zwyczaje, narody.
Patrz! Oto piórem błyska Hiszpan dumny,
Nadto poważny, chociaż jeszcze młody;
Krzyż ma na piersiach jak obrońca wiary,
Krzyż ma na piersiach i szablę szlachcica;
A w ręku jego drzą struny gitary.

  Patrz! Oto w czarnej zasłonie dziewica
Z różanym wiankiem, a przy niej młodzieniec.
Oboje widać z wysokiego stanu;
Ona zbierała w Neapolu wieniec,
On się urodził w Rzymie Oceanu.
A pieśni majtków i szum cichej fali
Ukołysały umysł jeszcze młody;
I rzucił ślubny pierścionek do wody,
Poślubił morze i jak Tass się żali.

  Lecz w jedną stronę zbiegł się tłum balowy;
Dziwna tam maska! Dziwne jej ubiory!
Kaszmirska szata w cudne szyta wzory
Od szaty bije blask dyjamentowy,
We włosach toną przepaski z korali…

  Wnet się rozlega szmer wielki po sali:
„Kto jest ta maska?… Sam król nasz Batory
Nie ma tak wielkich brylantów w Krakowie,
W skarbcu królewskim… Kto jest ta dziewica?..”
Próżna ciekawość, pod maską jej lica,
Ani się słowem wydała w rozmowie.



IV. Zemsta

  Zgiełkiem i wrzaskiem zabrzmiały komnaty,
Głośna to radość, lecz radość nieszczera;
Śmiech słychać!… śmiech to wymuszony świata
Na bladych licach nigdy nie umiera.
Śmiech ten jaśnieje jako kwiaty z płótna,
Którymi błyszczy biesiadnika głowa;
Ich postać wiecznie, wiecznie jednakowa,
Wiecznie bez czucia, choć piękna, lecz smutna,
Nigdy nie żyły i w nieba błękicie
Nie odetchnęły — i nigdy nie zwiędną.
Lecz któż by przeniósł takich kwiatów życie
Nad jedną chwilę rozkoszy — choć błędną?

  Pan Brzezan smutny, milczący, ponury,
Porzucił tłumu różnobarwne fale;
Szedł do komnaty, gdzie ciemne marmury
I wodotryski wychładzały salę.
Okna posępne gotyckiej struktury,
Przez okna księżyc pełnym blaskiem pada,
Cisną się krzewy kwitnące jaśminu.
Wokoło stoły z marmuru, bursztynu;
A z ram złoconych niejedna twarz blada,
Której wiekami ściemniały kolory,
Twarz przodków patrzy smutna, nieruchoma.
Chodził starosta, krok niepewny, skory,
Za nim się cienie kładły od księżyca;
A gdy na niebo podniósł blade lica,
Na twarzy była zgryzota widoma.

  W tłumie biesiadnym nowe słychać wrzaski;
I zbiegł starosta do sali biesiady,
Zawołał pazia, pomieszany, blady.
— „Paziu mój! Paziu! Co znaczą te maski?
Prawie półowę zajęli komnaty,
Czoła zakryte i tatarskie szaty…”
— „O panie! Twojej bojaźni nie dzielę,
To jakaś szlachta zjechała kulikiem”.
— „Nie są to, paziu, nie są przyjaciele!
Szlachta by zaraz wpadła z hukiem, krzykiem,
Zaraz by pełne obległa szklannice,
A oni milczą, kryją tajemnicę…
Paziu, wybiegnij przez drzwi boczne sali,
Niechaj odźwierny… Lecz cóż to? O Boże!
Zwodowa wieża i zamek się pali!
O zdrada! Bracia, kto mi dopomoże?
Miecz mój i zbroja! Prędzej, paziu młody!”

  Już nie czas… Zewsząd tłumne pogan wrogi
Biegną przez wielkie marmurowe wschody;
Trupami sali zawalili progi,
Ognie pożaru zażegli na gody.
Lecz któż na czele roznieca pożogi?
Któż tłumy pogan prowadzi do boju?
Jestże ich wodzem? Baszą? Atamanem?
Jakiś młodzieniec w muzułmańskim stroju,
Czoło złocistym przysłonił turbanem
I wiarę złotym księżycem naznaczył.
Leci na czele i służbę pomija,
Nikogo dotąd uderzyć nie raczył,
Miecz jego w pochwach; on wzrokiem zabija.
Już wpadł do sali, zaraz za nim w ślady
Straszny wiatr zawył na ściany zamkowe,
Światła zadrżały, zgasły, tylko blady
Świecił się promień lamp, w alabastrowe
Ukrytych głazy… Wpadł jak śmierci mara
I wejście mnogą wartą zabezpiecza…
Pan Brzezan z mieczem stał wobec Tatara…

  Lecz patrzcie! Patrzcie! Tatar dobył miecza;
Patrzcie! O zgroza! To miecz dobrze znany!
Nad emaliji zaćmionym lazurem
Obraz Najświętszej Panny malowany
I obraz krzyża — pod krzyżem, na dole,
Herb, jakby srebrne księżyca półkole
I gwiazda, nad nią hełm ze strusim piórem.

  Błysnęły szabli obrazy święcone
I padł starosta na twarde granity,
Zaśmiał się Tatar, śmiechem obudzone
Zabrzmiało echo… Był to jęk kobiety.

  Była to maska nieznana nikomu,
Którą brylantów moc wielka pokrywa.
Śmiech usłyszała i jakby od gromu
Zadrzała, padła na głaz jak nieżywa;
A Tatar przybiegł i padł na kolana.
Cuci ją, węzły ścieśnione rozrywa;
Twarz jego była straszna, obłąkana,
Chwycił ją w dłonie, unosił przez ganki,
Ona jak martwa była w jego dłoni;
Z głowy różane pospadały wianki
I włos się rozwiał pełny słodkiej woni,
Rozwiany spływał aż do stóp Tatara.
A strasznie bladą była twarz dziewicy.

  Budzi się — gdzież jest? — W zamkowej kaplicy,
A przed nią postać jak przeszłości mara.
Dokoła było i straszno, i ciemno,
A księżyc mury oświecał kościoła.
— „Tyż to mój luby? Tyż to jesteś ze mną?
Zaklinam ciebie, zdejm zawoje z głowy!
Niech cię obaczę — rysy twego czoła…”
I zdjął Bielecki turban muślinowy,
Anna spojrzała i padła omdlona.
Znów po niej życia rozlały się ślady
I znów po chwili ciężko przebudzona
Rzekła: „O luby! Tak straszny! Tak blady!…”
— „Ha! blady? — przerwał rycerz z dzikim śmiechem —
Wszak zdradzam!…” — zamilkł — lecz ostatnie słowo,
Trzykrotnie głośnym powtórzone echem,
Przerwało ciszę kościoła grobową.
A rycerz mówił: „Tak! Twarz moja blada!
Z innąm cię twarzą w czas szczęśliwy witał,
Ja zdradzam! Będęż jak róża rozkwitał?
Na moim czole napisano — zdrada.
Kraj cały we krwi… Wznieś na księżyc oczy,
Patrz na te okna, na szkle malowidła.
Gdy błyśnie słońce, ów anioł roztoczy
Różane lica a srebrzyste skrzydła;
Lecz szklisty obraz przejęty księżycem,
Teraz do lekkiej widm podobny larwy,
Ciemniejszym patrzy i niepewnym licem,
Smutną ma postać, obumarłe barwy:
Inny jest człowiek, gdy o szczęściu marzy,
Lecz gdy te same wzniosłe, piękne rysy
Oświeci nieszczęść lampa, od tej twarzy
Weselsze będą grobowe cyprysy.
O luba moja! Po co te rozmowy?
Luba! Chodź za mną wieść życie tułaczy!
Chodź za wygnańcem potępionej głowy!
Na twoim łonie dożyję siwizny,
Siwizny nieszczęść, zdrady i rozpaczy”. —
— „Mój ojciec!” — „Ojciec?… Ojciec przeklnie ciebie!
I ty się lękasz?… Przeklnie! I cóż znaczy
Przekleństwo ojca, braci lub ojczyzny?…
Chodź w kraj daleki, tam będziesz jak w niebie,
Znajdziesz tam łąki, gmachy, wonne gaje;
Są ludzie — wszyscy przyjaciółmi memi,
Jest wszystko! Luba, czegoż tam nie staje?
Luba! Jest wszystko! Wszystko! Prócz tej ziemi”.



V. Kościół wiejski

  Była to cerkiew, z modrzewiu jej ściany,
Już pochylone, wsparte na podpory;
Promieniem słońca błyszczał dach blaszany;
Słońce wzierając przez te szyby drzące
Różne już na nich wybiło kolory.
Nad cerkwią rosły trzy brzozy płaczące,
Krzyż się przeglądał przez ich szczyt wyniosły;
Na progu żebrak pacierze powtarza.
Wokoło cmentarz kwiatami zarosły
I wiejskie groby błyszczą wśród cmentarza.

  Daleko słychać wiejski dzwon kościelny,
Zadzwonił, zewsząd lud spieszy przez pola.
Było to święto, był to dzień niedzielny,
Dziś pług spoczywa, zieleni się rola.
Dziewice ołtarz przystroiły w kwiaty,
Zabrzmiała młodzież do śpiewu gotowa;
Wyszedł ksiądz ze mszą, pochylony laty,
Tłumi się coraz pieśń ludu niknąca,
Ucichła… Księdza tylko słychać słowa,
Cichy szmer brzozy, co o szyby trąca;
Niekiedy dzwonek jękliwy uderzy,
Niekiedy starzec księdzu odpowiada;
Świergocą wróble i pod szczytem wieży
Pierżchnie jaskółka i w gzymsy zapada.

  Msza się kończyła. — Oto w niskie progi
Jacyś wędrowce weszli do kościoła.
Jeden padł na twarz, całował podłogi,
Drugi ponury, nie uchylił czoła.
Gdy się przypadkiem płaszcz odkrył, strój drogi
Błysnął spod płaszcza i twarz niewesoła.
Bali się zasiąść w ławki lub nie śmieli,
Oba pokornie przy progu stanęli.

  Ksiądz modły skończył, mszał bogaty złożył,
Teraz zaczyna mówić boskie słowo:
„O bracia! Dzieci! I tegożem dożył?
Ja, stary wiekiem, z ubieloną głową,
Że kiedy nieraz osładzałem troski,
Dziś żal pod strzechę niosę w bożym słowie.
Tu niegdyś siadał — oto ławka pusta,
Nasz pan, Bielecki, niegdyś pan tej wioski.
Zdradził kraj, wiarę. Ksiądz prymas w Krakowie
Wyklął go, klątwę na me przesłał usta.
Raz go ostatni bez klątwy wspominam,
Módlcie się! Ja się będę modlił z wami…
A teraz, bracia! Dzieci! Ja przeklinam!…”
Zachwiał się starzec i zalał się łzami,
Zabrzmiało amen — lecz amen żałoby,
Jakże niechętne, dźwiękiem ledwo żywe!
Potem się wzniosły łkania żałobliwe,
Jakby w dzień sądu otwarły się groby.

  Ale zaledwo podniosło się łkanie,
Zaledwo doszło przed oblicze Boga,
U progu nowy zgiełk i zamięszanie.
Jeden z wędrowców, co stali u proga,
Zadrzał i upadł bez czucia na głazy;
Drugi zaś, drzący i blady straszliwie,
Kląkł nad nim, ciche przemawiał wyrazy,
Twarz towarzysza ukrywał troskliwie.

  Ksiądz na ratunek spieszył od ołtarza.
Zaraz na cmentarz niesiono wędrowca
I tam na zimnym kamieniu grobowca
Kładą martwego wśród kwiatów cmentarza.
Cieniem świeżości okryły go drzewa,
Cieniem, co groby kwitnące okrywa;
Wiatr go ochłodził, co w grobach powiewa;
Z pomocą pasterz troskliwy przybywa,
Spojrzał i zadrzał… jakby blaskiem gromu
Twarz go ta razi — twarz blada, nieżywa;
I rzekł: „Wyklęty!… my idźmy do domu!…”
Wnet się oddalił tłum kościoła wierny,
A ksiądz wychodził za kmieciów gromadą;
We wrotach stanął, twarz odwrócił bladą
I rzekł poważnie: „Bóg jest miłosierny!
A jego litość liczniejsza nad ziarna
Morskiego piasku i głębsza nad morza”.

  Jeden z wędrowców spał wśród mogił łoża;
Oto z drugiego spadła szata czarna
I twarz odkryła… Przebóg! to dziewica!
To Anna! Z ust jej nie słyszano słowa;
Czy brak w niej czucia? Bo sucha źrennica;
Twarz nieruchoma — jakby marmurowa,
A w oczach ogień gorączki się pali.
Jeszcze na czole miała zwiędłe kwiaty
I brylantami oświecone szaty;
We włosach jasne przepaski z korali.

  „O mój najmilszy!” — rzekła — „o mój drogi!
Jesteśmy sami — już jesteśmy sami!
Tyś na mogile usnął — a w te progi
Umarli wchodzą i śpią pod grobami. —
Ty milczysz? — Luby! Odpowiedz mi łzami!…”
Nagle spojrzała i krzyknęła srodze,
Potem nań kwiaty rzuciła wonnemi:
„Luby, nie zaśniesz na rozstajnej drodze,
Sama w święconej pochowam cię ziemi”.

  Rzekła; krzyż jeden wyrwała z mogiły;
Kopie grobowiec wśród świeżej darniny,
Lecz coraz słabsza, coraz mdleją siły…
I cicho smutne płynęły godziny.
Zachód ozłocił słońca blask jaskrawy,
Brzozy po grobach długie kładły cienie,
Wonnej czeremchy orzeźwiało tchnienie,
Szumiały wzniosłe po grobowcach trawy;
Lecz coraz bardziej ciemnieją kolory
I przez liść brzozy księżyc zapłoniony
Topił się we mgłach w różne kształty, wzory,
Lica wyśrebrzał — a nocne zasłony
Okryły cerkiew i groby cmentarza.

  Już ciemno… Anna sama jedna w nocy
Do drzwi cerkiewnych stukanie powtarza;
Nieszczęsna boskiej wzywała pomocy.
Widna jej postać przy blasku miesiąca
Jak mgły ulotnej srebrzyste obrazy.
Bije we wrota coraz słabszą dłonią,
Smutne się echo o groby roztrąca,
Lecz echo coraz słabsze niosło razy;
I coraz słabsze — nikły — jako w Bogu
Tonące modły — jako śpiew daleki…
Dziewica blada na kamiennym progu
Usnęła — może usnęła na wieki…

  I cicho! Niechaj głos pieśni stłumiony
Nie budzi ciszy w wieczornej godzinie;
Całego świata gdy się odgłos spłynie,
Tworzy tę ciszę, co ziemię osłania;
Lecz myśl głęboko zadumana słyszy,
Jak gdzieś daleko brzmią pogrzebów dzwony,
Jęki rozpaczy i wrzawa wesoła,
I płacz boleści, i śmiech obłąkania,
I wszystko można rozróżnić w tej ciszy
Słuchem anioła i myślą anioła.






Jeżeli ci Pan nie zbuduje domu…



Jeżeli ci Pan nie zbuduje domu,
    Próżno składają ci cegły mularze;
Jeśli nie broni miasta od pogromu,
    Próżno czuwają po szyldwachach straże.

Na próżno wstajesz przed świtem, człowiecze,
    A przy świeczniku nad robotą ślęczysz:
Z gorzkiego żyta chleb ci się upiecze,
    Bo Ty, o Panie! te, co kochasz, wieńczysz!

Zaprawdę, nie ma hojniejszej nagrody
    Nad narodzone w domu twoim plemię,
Nad syny, które mąż i człowiek młody
    Jak winne grona wyprowadza z ziemie.

Synowie jego powadze przystoją,
    Potęgę mnożą, miłość k'niemu niecą,
W kołczanie jako złote strzały stoją,
    W poselstwa jako złote strzały lecą.

A kiedy takich strzał mnóstwo w kołczanie
    Pan mu dozwoli mieć — ubranych w ciało,
Przeciw wrogowi swemu śmiało stanie,
    Odepchnie napaść i powróci z chwałą.

O Panie! rozpuść twoje wielkie moce,
    Przez lud się twój rzuć ognia strumieniami.







Kiedy prawdziwie Polacy powstaną…



Kiedy prawdziwie Polacy powstaną,
    To składek zbierać nie będą narody,
Lecz ogłupieją — i na pieśń strzelaną
    Wytężą uszy, odemkną gospody.

I będą wieści z wichrami wchodziły,
    A każda będzie serce ludów pasła;
Nieznajomymi świat poruszą siły
    Na nieznajome jakieś wielkie hasła.

Nie pojmie Francuz, co to w świecie znaczy,
    Że jakiś naród wstał w ciemności dymie,
Choć tak rozpaczny — nie w imię rozpaczy.
    Choć taki mściwy — a nie w zemsty imię.

Nie pojmie, jaką duch odbył robotę
    W przeświętych serca ludzkiego ciemnicach,
Iż przez sztandary je tłumaczy złote,
    I przez bój wielki — i [w] dział błyskawicach.

«Cóż to — zapyta — są za bezimieńce,
    Którzy na dawnym wstali mogilniku?
Bój tylko widać i ogniste wieńce,
    A zwierzęcego nic nie słychać krzyku!

Nie, to nie ludzie z krwi i ciał być muszą,
    Lecz jacyś pewnie upiorni rycerze,
Którzy za duszę walczą tylko duszą
    I ogniem biją niebieskim w pancerze».






Kordian
Część pierwsza trylogii
Spisek koronacyjny
tłum. Eugenius Sawrymowicz





Więc będę śpiewał i dążył do kresu;
Ożywię ogień, jeśli jest w iskierce.
Tak Egipcjanin w liście z aloesu
Obwija zwiędłe umarłego serce;
Na liściu pisze zmartwychwstania słowa;
Chociaż w tym liściu serce nie ożyje,
Lecz od zepsucia wiecznie się zachowa,
W proch nie rozsypie… Godzina wybije,
Kiedy myśl słowa tajemną odgadnie,
Wtenczas odpowiedź będzie w sercu — na dnie.Juliusza Słowackiego — Lambro




PRZYGOTOWANIE



Roku 1799 dnia 31 grudnia w nocy

/ Chata sławnego niegdyś czarnoksiężnika Twardowskiego w górach Karpackich — przy chacie obszerny dziedziniec — dalej skały — w dole bezlistne bukowe lasy. Ciemność przerwana błyskawicami /

/ Czarownica czesze włosy i śpiewa… /


CZAROWNICA

    Z gwiazd obłąkanych,
    Z włosów czesanych
    Iskry padają
    Jak z polskiej szabli;
    Widzą je diabli,
    Odpowiadają
    Błyskami chmur.
    Lecą — świst piór
    Buki ugina.

/ Szatan zlatuje w postaci pięknego anioła /


SZATAN

Ha, czarownico! czy biła godzina?


CZAROWNICA

Która?


SZATAN

                        Godzina, której żaden człowiek
Dwa razy w życiu nie słyszy.


CZAROWNICA

                        Uderzy
    Za dziesiątym mgnieniem powiek
    Z babilońskiej ludów wieży.
    A gdy bić będzie, choć głucha, usłyszę.
    Lecz gdzież są, panie, twoi towarzysze?
    Leniwo śpieszą z błękitu podniebień;
    Żółw, z którego to zgrzebło utoczył mi tokarz
    Prędzej chodził…


SZATAN

                        To zgrzebło, pokaż mi je — pokaż!…
Łzy mi płyną… poznaję Twardowskiego grzebień,
On mię zgrzebłem tym czesał, gdy w psa wlazłszy skórę
U nóg mu się łasiłem. Odejdź, moja pani;
Goście sproszeni zlecą się na Łysą Górę.

/ Czarownica odchodzi /

/ Szatan woła: /

                        Szatani!

/ Błyska dziesięć razy i dziesięć tysięcy szatanów spada /

Spadł z nieba deszcz szatanów, niech ziemię polewa;
Jeśli jeszcze na ziemi są edeńskie drzewa,
Niech rosną, to jesienią człowiek owoc zbierze…
    Siadajcie! cóż między wami
    Nie widać Mefistofela?


ASTAROTH

    Zaszedł na grób przyjaciela.
Na grobie Twardowskiego odmawia pacierze.


SZATAN

Taki się teraz zrobił czuły i pobożny
Jak poeta… Lecz księżyc zabłysnął dwurożny,
Czas przystąpić do dzieła…


DIABLI

                        Co nam król rozkaże?


SZATAN

Obejrzeć trzeba koła w wiekowym zegarze,
Krwią dziecięcia namaścić gwichty i sprężyny;
Niech nam bije wyraźnie lata, dnie, godziny.
Przynieście go, postawcie… Co? czy nie zepsuty?


ASTAROTH

    Wszystkie koła, wszystkie druty
    Całe, rdza wieków nie trawi;
    Godzinnik z hostii, co dławi,
    Po nim żądło Lewiatana
    Przez wieki wieków się toczy,
    Na dnie wskazuje ząb smoczy,
    Na godziny żądło osy;
    I dotąd trwa nieprzerwana
    Włosień siwa z kós szatana,
    Któremu zbielały włosy
    Od strachu, gdy grom z obłoku…
    Pamiętacie?.. A sprężyna
    Z ojczyzny Tella, Kalwina,
    Na ludzkim wsadzona oku,
    Chodzi jak na dyjamencie
    W kołek i sprężyn zamęcie
    Zamknięta grzesznika dusza,
    Kurant po kurancie jąka.
    Noga kossacza pająka
    Wszystkie sprężyny porusza
    Jak wahadło…


SZATAN

                        Dość opisów.
Gehenno, Astarocie, najstraszliwsi z bisów,
Jak asesory sądu, gdy zegar bić zacznie,
Liczcie wieki, dnie, lata…

/ Zegar bije, szatani liczą /

                        Świecie! świecie! świecie!
Wąż wieczności łuskami w okrąg ciebie gniecie,
Zębem zatrutym boki ogryza nieznacznie;
I wieki mrą nad tobą, zasypując pyłem
    Umarłych pamiątek.
    Ja widziałem twój początek.
Ta garść gliny, powietrzem opasana zgniłem,
Ten trup chaosu, w trumnie zamknięty błękitów,
    Strawiony zgnilizną czasów,
Okrył się rdzami kruszców i kością granitów,
    Porósł mchem kwiatów i lasów;
Potem wydał robaki, co mu łono toczą
    I myślą.
Biada im! jeśli marzeń ziemią nie okryślą,
Kołem widzenia — biada, jeśli je przekroczą…


GEHENNA

Królu, wiek dziewiętnasty uderzył.


SZATAN

                        Astaroth
Niech liczy lata; może ten, co za obłokiem
Gromy ciska, chcąc wesprzeć jaki ziemski naród,
Może wiek który ludziom skrócił jednym rokiem,
Może ukradł szatanom dzień jeden, godzinę;
    Więc się o nią upomnę u Boga
    Lub buntowną chorągiew rozwinę.
We mnie i w przyrodzeniu zgwałconym ma wroga.


ASTAROTH

    Tysiąc ośmset lat wybiło.


SZATAN

    Więc się koło tortury całe obróciło?
Każdy ząb jej rozdziera, każda szruba ciśnie.
    Teraz, gdy niebo zabłyśnie,
Błyskawica trwa dłużej niż te wszystkie lata,
    Zbiegłe męczarnią dla świata;
A każdy rok jak ślimak sunął się leniwo
Dla nędzarzy, dla głupich kochanków nadziei;
A gdy śliną osrebrzył ślad zbiegłej kolei,
Ślizgał się po niej człowiek pamiątką przerżchliwą.
    Obłąkani w przeszłości żeglarze
    Brali imię dziejopisów;
Sztuką ich było pisać wielkie kalendarze,
Pełne królewskich imion i dat, i napisów.
    Inni myślą ścigali treść myśli,
    Filozofy — głęboko myśleli,
    Aż nad ciemną przepaścią zawiśli,
    Obudzili się, w przepaść spojrzeli
    I zawołali: «Ciemno! ciemno! ciemno!»
    To hosanna dla nas szatanów,
    To śpiew naszych kościelnych organów;
Kto myślał przez godzinę, jest lub będzie ze mną.
    Wiek, co przyjdzie, ucieszy szatany.

/ Mefistofel wchodzi /


MEFISTOFEL

Nasz szatan prorokuje w cudotwornym stroju,
Ma płaszcz cały Woltera dziełami łatany
I pióro gęsie Russa sterczy na zawoju.


SZATAN

Mefistofelu, przyszła do działania pora,
Wybierz jaką igraszkę wśród ziemskiej czeredy.
Już nie znajdziesz cichego wśród Niemców doktora,
Po szwajcarskich się górach nie snują Manfredy
I mnichy długim postem po celach nie chudną.
    Więc obłąkaj jakiego żołnierza.


MEFISTOFEL

                        Trudno!…
Żołnierz to ryba, która kruczkom nie dowierza
I ma rozsądek zdrowy, przy takiej latarni
Obaczy kurzą nogę diabła kusiciela.


SZATAN

Samiż tylko rycerze ujdą nam bezkarni?
    Słuchaj! wśród narodów wiela
Jednemu się ludowi dzień ogromny zbliża.
Idź tam, jego rycerze noszą krzywe szable
Jako księżyc dwurożny, jako rogi diable;
I rękojeść tych kordów nie ma kształtu krzyża.
Pomóż im — oni mają walkę rozpoczynać
Taką, jakąśmy niegdyś z panem niebios wiedli.
Oni się będą modlić, zabijać, przeklinać.
    Oni na ojców mogiłach usiedli
    I myślą o zemsty godzinie.
Ten naród się podniesie, zwycięży i zginie;
    Miecze na wrogach połamie,
    A potem wroga myślą zabije,
    Bo myśl jego ogniste ma ramię,
Ona jak powróz wrogi uwiąże za szyje
I związanych postawi na takim pręgierzu,
Że wszystkie ludy wzrokiem dosięgną i plwaniem.


MEFISTOFEL

Królu, niechaj poszukam w diabelskim psałterzu
Modlitwy na dzień, co się zowie zmartwychwstaniem;
Zmówię ją za ów naród… Dziś pierwszy dzień wieku,
Dziś mamy prawo stwarzać królów i nędzarzy
Na całą rzekę stuletniego cieku.
Więc temu narodowi stwórzmy dygnitarzy,
Aby nimi zapychał każdą rządu dziurę.
    A gdy wzrośnie ich potęga,
    Ten naród, jak piękna księga,
    W starą oprawiona skórę,
    Pargaminowym świecić będzie czołem.


SZATAN

    Dobra rada, stańcie kołem,
    Stwarzajmy ludzi do rządu.
    Zawołajcie czarownicy…

/ Szatan daje rozkazy, diabli pracują /

    Żywioły ziemi i lądu,
    W atmosferowej szklennicy
    Zamknięte i w jeden zlane,
    Przez chemików połamane;
    Kwasorody, gaz węglowy
    Zlewam w kocioł platynowy;
    Dmijcie, duchy!…

/ Gromy biją w kocioł /

                        W żywioł ziemi
    Dorzucić szpilek Kaprala
    Z główkami laku, któremi
    Kreśli plany, królów zwala,
    Szpilek czterdzieście tysięcy
    Rzućcie w kocioł…


SZATAN

                        I nic więcéj?


SZATAN

Nic…


DIABLI

                        Coś z rozumu Kaprala?…


SZATAN

Nic.


DIABLI

                        Skończony.


SZATAN

                        Niechaj leci!

/ Gromy biją, duch ulatuje /

    Stary — jakby ojciec dzieci,
    Nie do boju, nie do trudu;
    Dajmy mu na pośmiewisko
    Sprzeczne z naturą nazwisko,
    Nazwijmy od słowa ludu,
    Kmieciów, czyli nędznych chłopów.
    Teraz, jak z niebieskich stropów,
    Rzućcie wodza ludziom biednym.


DIABLI

                        Panie! czy skończysz na jednym?


SZATAN

    Wrzucić do kotła dyjament,
    Dyjament w ogniu topnieje;
    Wylać sekretny atrament
    Z Talleyranda kałamarza,
    Co w niewidzialność blednieje
    Od okularów rozsądku…
    I dąć w kocioł… w kotła wrzątku
    Obaczemy, co się stwarza.


DIABLI

    Już gotowy! mimo czary
    Wyszedł jakiś człowiek godny,
    Złe w tym kotle były wary,
    Płyn za rzadki lub za chłodny.


SZATAN

    To nic — to nic! takich trzeba
    Biednym ludziom rzucać z nieba;
    Będą przed nim giąć kolana,
    Jest to stara twarz Rzymiana,
    Na pieniądzu wpół zatarta.
    Dajmy mu na pośmiewisko
    Sprzeczne z naturą nazwisko;
    Ochrzcijmy imieniem Czarta.
    Teraz puśćcie! niechaj leci!


DIABLI

                        Lepszy będzie człowiek trzeci.


SZATAN

    Teraz z konstelacji raka
    Odłamać oczy i nogi,
    Dodać kogucie ostrogi
    I z trwożliwego ślimaka
    Oderwane przednie rogi…
    Cóż tam w kotle?


DIABLI

                        Ktoś z rycerzy.


SZATAN

    Wódz! chodem raka przewini,
    Jak ślimak rogiem uderzy,
    Sprobuje — i do skorupy
    Schowa rogi, i do skrzyni
    Miejskiej zniesie planów trupy,
    Czekając, aż kur zapieje.
    Rzucić w kocioł Lachów dzieje,
    Słownik rymowych końcówek;
    Milijon drukarskich czcionek,
    Sennego maku trzy główek.
    Coż tam?


DIABLI

                        Starzec, jak skowronek,
    Zastygły pod wspomnień bryłą,
    Na pół zastygłą, przegniłą.
    Poeta — rycerz — starzec — nic,
    Dziewięciu Feba sułtanic
    Eunuch…


SZATAN

                        Przyśpieszajmy dzieła,
    Bo z tamtej krakowskiej wieży
    Słyszę dzwon rannych pacierzy;
    W powietrzu się rozpłynęła
    Woń kadzideł katedralnych.


CZAROWNICA

Przeklęte wasze dzieło! Wicher diablej mowy
Rozczesał z mojej chaty włos słomianej głowy;
Czy mi na nią dachówek dacie z hostii mszalnych?
Zawierucha wierzbowe gałązki obrywa,
Ludzie nie znajdą rószczek na kwietną niedzielę.


SZATAN

    Milcz, padalcze! — Czas upływa,
    Twórzmy razem wielkich wiele.
    Co nakażę, rzucać w tygle.
    Rdzę pozostałą
    Na Omfalii igle,
Od krwią wilgotnych Herkulesa palców;
    Z rdzy się narodzi niemało
    Wymuskanych rycerzy — ospalców —


DIABLI

Tłum, tłum, tłum poleciał na ziemię
    Jak chmura…


SZATAN

    Spieszmy nowe tworzyć brzemię,
    Nim jutrznia błyśnie ponura;
    Nim się żywioły ochłodzą,
    Rzucić język Balaama oślicy;
    A ci, co się z niego wyrodzą,
    Narodowej się chwycą mównicy.
    Mówców plemię…


DIABLI

Tłum! tłum! tłum poleciał na ziemię
    Jak zwichrzone szpaków stado.


SZATAN

    Widzicie tę postać bladą,
    Z mętów kotła już na pół urodną;
    Twarz uwiędła i wzrok w czarnym kole;
    Paszczę myśli otwiera wciąż głodną,
    Wiecznie dławi księgarnie i mole;
    I na krzywych dwóch nogach się chwieje
    Jak niepewne rządowe systema.
    Chce mówić; posłuchajmy, co na świat posieje?…


TWÓR

/ pokazując z kotła głowę /

Czy lepiej, kiedy jest król? czy kiedy go nie ma?…


SZATAN

    Precz z tym sfinksem, co prawi zagadki!
    Sam jej diabeł rozwiązać nie umie;
    Niech w szkolarzów zasiewa ją tłumie,
    Oplątaną w dziejowe wypadki;
    Niech z ministerialnej ławy,
    Nad rozlewem żyźniącym krwi Nilu,
    Ze złamanych kolumien podstawy
    Gada hieroglifem stylu.


ASTAROTH

    Panie! Patrz, tam z kotła pary
    Znów się jakiś twór wylęga.
    Twarz ma okropnej poczwary,
    Przez pierś jeneralska wstęga.


SZATAN

    Witajcie go! oto twór
    Niszczyciel, jakby horda Nogajca.
    On w stolicy owłada dział mur,
    On z krwi na wierżch wypłynie — to zdrajca!
    A gdy zabrzmi nad miastem dział huk,
    On rycerzy ginących porzuci;
    Z arki kraju wyleci jak kruk,
    Strząśnie skrzydła, do arki nie wróci…
    Kraj przedany on wyda pod miecz.


GŁOS W POWIETRZU

    W imię Boga! precz stąd! precz!…

/ Wszystko znika /


CHÓR ANIOŁÓW

    Ziemia — to plama
    Na nieskończoności błękicie;
    Ciemna gwiazda w słonecznych gwiazd świcie,
    Grób odwieczny potomków Adama.


ARCHANIOŁ

Onego czasu jedna z gwiazd wiecznego gmachu
Obłąkała się w drodze, jam ją zgonił lotem,
Czułem w dłoni jej serce bijące z przestrachu,
Jak serce ptaka ludzkim dotkniętego grotem;
I drzącą położyłem przed tronem Jehowy.
A Bóg rzekł do mnie świato-tworzącymi słowy:
    «Krew ludzka skrzydła twoje rumieni».
    Padłem twarzą na boskie podnóże,
    Na proch gwiazd, na kobierce z promieni…
    «Boże! Boże! Boże!
    Skrzydeł pióry otarłem o ziemię,
    Krwawa była — widziałem! widziałem!
Za grzechy ojców w groby kładące się plemię,
Lud konał… gwiazda gasła… za gwiazdą leciałem —
    Lud skonał…
Czas, byś go podniósł, Boże, lub gromem dokonał.
    A jeśli Twoja dłoń ich nie ocali,
    Spraw, by krwi więcej niżli łez wylali…
    Zmiłuj się nad nimi, Panie!»
    A Bóg rzekł: «Wola moja się stanie…»


CHÓR ANIOŁÓW

    Ziemia — to plama
    Na nieskończoności błękicie,
A Bóg ją zetrze palcem lub wleje w nią życie
    Jak w posąg gliniany Adama.




PROLOG


PIERWSZA OSOBA PROLOGU

Boże! zeszlij na lud twój, wyniszczony bojem,
Sen cichy, sen przespany, z pociech jasnym zdrojem;
Niechaj widmo rozpaczy we śnie go nie dręczy.
Rozwieś nad nim kotarę z rąbka niebios tęczy,
Niech się we łzach nie budzi przed dniem zmartwychwstania;
A mnie daj łzy ogromne i męki niespania,
Po mękach wręcz mi trąbę sądnego anioła;
A kogo przed tron Boga ta trąba zawoła,
Niechaj stanie przed Tobą. Daj mi siłę, Boże,
A komu palec przekleństw na czoło położę,
Niech nosi znak na czole… Pozwól, Panie, tuszyć,
Że słowem zdołam cielce złote giąć i kruszyć…
Z brązu wzniosę posągi, gdzie pokruszę gipsy.
A kto ja jestem? — Jestem duch Apokalipsy —
Obróćcie ku mnie oczu zamglonych i twarzy…
Oto stoję wśród siedmiu złocistych lichtarzy
Podobny do człowieka… szata w długość szczodra
Spływa do stóp; pas złoty przewiązał mi biodra,
Głowę kryje włos biały, jak śniegi, jak wełna;
Z oczu skra leci ogniów dyjamentu pełna,
Nogi mam jak miedź świeżym ogniskiem czerwona,
Głos huczy jako woda wezbraniem szalona,
W ręku siedem gwiazd niosę, a z ust mi wytryska
Miecz ostry obosieczny, a twarz moja błyska
Jak słońce w całej mocy wyświecone kołem.
A gdy przede mną na twarz upadniecie czołem,
Powiem wam: «Jestem pierwszy… i ostatnim będę…»


DRUGA OSOBA PROLOGU

Ja wam zapał poety na nici rozprzędę,
Wy śmiejcie się z zapału mego towarzysza…
Kto on? — do tureckiego podobny derwisza;
Owe siedem lichtarzy, jest to siedem grodów,
Stoi wśród siedmiu złotem nalanych narodów,
Wygnaniec. — A włos czarny w siwość mu zamienia
Nie wiek, ale zgryzota… W oczach blask natchnienia,
W ręku gwiazdy… to myśli, z których jasność dniowa;
Miecz w ustach obosieczny, jest to sztylet słowa,
Którym zabija ludzi głupich… albo wrogów.


TRZECIA OSOBA PROLOGU

Zwaśnionych obu spędzam ze scenicznych progów.
Dajcie mi proch zamknięty w narodowej urnie,
Z prochu lud wskrzeszę, stawiam na mogił koturnie
I mam aktorów wyższych o całe mogiły.
Z przebudzonych rycerzy zerwę całun zgniły,
Wszystkich obwieję nieba polskiego błękitem,
Wszystkich oświecę duszy promieniem i świtem
Urodzonych nadziei — aż przejdą przed wami
Pozdrowieni uśmiechem, pożegnani łzami.




CZĘŚĆ PIERWSZA




AKT PIERWSZY



SCENA I

/ Kordian, młody 15-letni chłopiec, leży pod wielką lipą na wiejskim dziedzińcu, Grzegorz, stary sługa, nieco opodal czyści broń myśliwską. Z jednej strony widać dóm wiejski, z drugiej ogród… za ogrodzeniem dziedzińca staw, pola — i lasy sosnowe /


KORDIAN

/ zadumany /

    Zabił się — młody… Zrazu jakaś trwoga
    Kładła mi w usta potępienie czynu,
    Była to dla mnie posępna przestroga,
    Abym wnet gasił myśli zapalone;
    Dziś gardzę głupią ostrożnością gminu,
    Gardzę przestrogą, zapalam się, płonę,
    Jak kwiat liściami w niebo otwartemi
    Chwytam powietrze, pożeram wrażenia.
    Myśl Boga z tworów wyczytuję ziemi
    I głazy pytam o iskrę płomienia.
    Ten staw odbite niebo w sobie czuje
    I myśli nieba błękitem.
    Ta cicha jesień, co drzew trzęsie szczytem,
    Co na drzewach liście truje
    I różom rozwiewa czoła,
    Podobna do śmierci anioła,
Ciche wyrzekła słowa do drzew: Gińcie drzewa!
    Zwiędły — opadły.
Myśl śmierci z przyrodzenia w duszę się przelewa;
    Posępny, tęskny, pobladły,
    Patrzę na kwiatów skonanie
I zdaje mi się, że mię wiatr rozwiewa.
Cicho. Słyszę po łąkach trzód błędnych wołanie.
Idą trzody po trawie chrzęszczącej od szronu
I obracają głowy na niebo pobladłe,
Jakby pytały nieba: «Gdzie kwiaty opadłe?
Gdzie są kwitnące maki po wstęgach zagonu?»
Cicho, odludnie, zimno… Z wiejskiego kościoła
Dzwon wieczornych pacierzy dźwiękiem szklannym bije,
Ze skrzepłych traw modlitwy żadnej nie wywoła,
Ziemia się modlić będzie, gdy słońcem ożyje…
Otom ja sam, jak drzewo zwarzone od kiści,
Sto we mnie żądz, sto uczuć, sto uwiędłych liści;
Ilekroć wiatr silniejszy wionie, zrywa tłumy.
Celem uczuć — zwiędnienie; głosem uczuć — szumy
Bez harmonii wyrazów… Niech grom we mnie wali!
Niech w tłumie myśli jaką myśl wielką zapali…
Boże! zdejm z mego serca jaskółczy niepokój,
Daj życiu duszę i cel duszy wyprorokuj…
Jedną myśl wielką roznieć, niechaj pali żarem,
A stanę się tej myśli narzędziem, zegarem,
Na twarzy ją pokażę, popchnę serca biciem,
Rozdzwonię wyrazami i dokończę życiem.

/ po chwili /

Jam się w miłość nieszczęsną całym sercem wsączył…

/ myśli — potem nagle obraca się do Grzegorza: /

Grzegorzu, porzuć strzelbę czyścić…


GRZEGORZ

                        Jużem skończył.
Co mi panicz rozkaże?


KORDIAN

                        Chodź tutaj, mój stary…
Nudzę się…


GRZEGORZ

    Nie nowina; cóż ja pocznę na to?
Chcesz panicz, powiem bajkę, szlachetnie bogatą,
Mam ja w szkatule mózgu dykteryjki, czary
Po babce mojej starej, co w Bogu spoczywa. —
Chcesz pan tej, co się gada? czy tej, co się śpiéwa?…

/ Kordian milczy; Grzegorz mówi następującą bajkę: /

    Było sobie niegdyś w szkole
    Piękne dziecię, zwał się Janek.
    Czuł zawczasu bożą wolę,
    Ze starymi suszył dzbanek.
    Dobry z niego byłby wiarus,
    Bo w literach nie czuł smaku;
    Co dzień stary bakalarus
    Łamał wierzby na biedaku,
    I po setnej, setnej próbie
    Rzekł do matki: «Oj, kobiéto!
    Twego Janka w ciemię bito,
    Nic nie wbito — weź go sobie!…»
    Biedna matka wzięła Jana,
    Szła po radę do plebana,
    Przed plebanem w płacz na nowo;
    A księżulo słuchał skargi
    I poważnie nadął wargi,
    Po ojcowsku ruszał głową.
    Wysłuchawszy pacierz złego:
    «Patrz mi w oczy» — rzekł do żaka —
    «Nic dobrego! nic dobrego!»
    Potem hożą twarz pogładził,
    Dał opłatek i piętaka
    I do szewca oddać radził…

    Jak poradził, tak matczysko I zrobiło… Szewc był blisko…
    Lecz Jankowi nie do smaku
    Przy szewieckiej ślipać igle.
    Diabeł mięszał żółć w biedaku,
    Śniły mu się dziwy, figle;
    Zwyciężyła wilcza cnota,
    Rzekł: «W świat pójdę o piętaku!»
    A więc tak jak był — hołota,
    Przed terminem rzucił szewca
    I na strudze do Królewca
    Popłynął…
    Jak do wody wpadł i zginął…

    Matka w płacz, łamała dłonie;
    A ksiądz pleban na odpuście
    Przeciw dziatkom i rozpuście
    Grzmiał jak piorun na ambonie;
    W końcu dodał: «Bogobojna
    Trzódko moja, bądź spokojna,
    Co ma wisieć, nie utonie».

    Mały Janek gdzie się chował
    Przez rok cały, zgadnąć trudno.
    Wsiadł na okręt i żeglował,
    I na jakąś wyspę ludną
    Przypłynąwszy — wylądował…
    Owdzie król przechodził drogą.
    Jaś pokłonił się królowi
    I dworzanom, i ludowi;
    A kłaniając szastał nogą
    Tak układnie, że król stary
    Włożył na nos okulary.
    I wnet tymże samym torem,
    Dwór za królem, lud za dworem
    Powkładali szkła na oczy…
    Owoż król ten posiadł sławę,
    Jakoby miał wzrok proroczy;
    I choć stracił oko prawe,
    Tak kunsztownie lewym władał,
    Że człowieka zaraz zbadał,
    Na co mierzy, na co zdatny:
    Czy zeń ma być rządca kraju,
    Czy podstoli, czy też szatny
    Lecz tą razą, wbrew zwyczaju…
    Król pan oczom nie dowierza,
    Czy żak Janek na tancerza?
    Czy na rządcę dobry kraju?
    Więc zapytał: «Mój kochanku,
    Jak masz imię?»
                        «Janek».
                        «Janku,
    Coż ty umiesz?»
                        «Psom szyć buty».
    «A czy dobrze?»
                        «Oj tatulu!
    Czyli raczej, panie królu!
    Jak szacuję, ręczyć mogę,
    Że but każdy ostro kuty
    I na jedną zrobię nogę,
    Czyli raczej na łap dwoje…
    To na zimę. — Z letnich czasów
    But o jednym szwie wystroję.
    Na opłatku, bez obcasów;
    A robota takiej wiary,
    Że psy puszczaj na moczary,
    Suchą nogą przejdą stawy».
    «Masz więc służbę, złotem płacę» —
    Rzekł do Janka pan łaskawy
    I za sobą wiódł w pałace.
    A gdy dzień zaświtał czwarty,
    Szły na łowy w butach charty;
    A szewc chartów w aksamicie
    Przy królewskiej jechał świcie;
    Złoty order miał na szyi,
    W trzy dni został szambelanem,
    W sześć dni rządcą prowincyji,
    W dni dwanaście został panem.
    Starą matkę wziął z chałupy,
    Król frejliną ją mianował.
    A plebana pożałował
    W biskupy…


KORDIAN

Cha! cha! cha! przednia powieść.


GRZEGORZ

                        A widzi pan, widzi,
Jak zabawiłem gadką… Niech się pan nie wstydzi,
W tej powieści moralna kryje się nauka.


KORDIAN

Jaka? Powiedz mi, stary.


GRZEGORZ

                        A któż jej wyszuka?
Dość, że jest sens, powiadam.


KORDIAN

                        Wierzę.


GRZEGORZ

                        Trzeba wiary.
Bo widzi panicz, kiedy gada sługa stary,
To w słowach dziecku dawać nie będzie trucizny.
Błąkałem się ja długo z dala od ojczyzny
I tak mi było ciężko od tęsknego żalu,
Że żołnierze ciesali kołki na wąsalu;
Odcinając się szablą, nie brałem pociechy,
Bo żadnych kłosów ludziom nie wysieją śmiechy,
A smutek niby mądra książka w sercu żyje
I mówi wiele rzeczy, i człowiek nie gnije
Jak muchomor pod sosną, lecz zbiera po szczypcie
Przestrogę do przestrogi… Byłem ja w Egipcie!
Ponoś no o tej walce nie mówiłem panu?
Czy wolno?


KORDIAN

                        Mów! mów, stary.


GRZEGORZ

/ kręcąc wąsa /

                        Daj go tam szatanu
Kaprala… tęgi człowiek!… Wywiódł wojsko w pole,
Nie w pole, w piaski raczej; równo jak po stole,
Otwarto na wsze strony, kędyś wzrok obrócił,
Oko biegnąc po piaskach Boga szuka w niebie.
Wódz szyki w pięć kwadratów sprawił ku potrzebie
I niby pięć gwiazd jasnych na pustynię rzucił.
Mnie, świecącemu w jednej, widać było cztery.
Przed walką, przypominam, śmiech nas ruszył szczery;
Bo, trzeba panu wiedzieć, na wojska ogonie
Snuły się z bagażami osły… przy bagażach
Przywlekli się z Francyji w bagnetów zachronie
Mędrkowie, co to baśnie piszą w kalendarzach.
Gardziliśmy jak Niemcem tą chmurą komorów,
Tą psiarnią, co jak truflów wietrzyła kamieni;
Więc gdy do walki wiele stanęło pozorów,
Zawołaliśmy głośno: «Osły i uczeni,
Chowajcie się w kwadraty! dalej za pas nogi!»
Dalibóg, korzystali z łagodnej przestrogi;
Przyznam się jednak panu, że choć żołnierz bitny,
Przed walką byłem nieco nad zwyczaj ponury. —
Jak dziś pamiętam, z dala lał się Nil błękitny,
Dalej jakiegoś miasta widać było mury;
I nad głowami niebo czyste, bez obłoku,
A powietrze, choć bardzo jasne, grało w oku,
Nad katafalkiem niby od gromnic płomyki…
Lecz co najbardziej ludu zadziwiło szyki,
To były owe wielkie, murowane góry;
Stąd by je było widzieć, gdyby nie Karpaty
I gdyby z nieba można zetrzeć wszystkie chmury.
Wtem wódz przyjechał konno… zagrzmiały wiwaty,
Acz bez winnych kielichów. Wódz wskazał na wieże
I rzekł: «Soldats!», co znaczy, powiedział: «Żołnierze!»
Słyszałem wszystko; wódz rzekł: «Patrzcie, wojownicy!
Ze szczytu piramidy — co znaczy: z dzwonnicy —
Ze szczytu tych piramid sto wieków was widzi».
Więc spojrzałem, gdzie wskazał po nieba błękicie;
Aż tu patrz… niech kto ze mnie jak z prostaka szydzi,
Opowiem… Klnę się panu, na piramid szczycie,
Jak w kościołach sławnego malują Michała,
Taki stał rycerz w zbroi, promiennego ciała,
I płomienistą dzidą przebijał z wysoka
Wijącego się z dala na pustyni smoka,
Co ku nam leciał w chmurze kurzawy i piasku.
Sto dział zagrzmiało, oczy zgubiłem od blasku.
A kiedym wzrok odpytał, aż tu mameluki
Krzywymi nas szablami dziobią gdyby kruki,
To końmi do ucieczki obróceni wrzkomo,
Siadają na bagnetach jak małpy.


KORDIAN

                        Coż daléj?…


GRZEGORZ

A wstydźże się pan pytać, każdemu wiadomo,
Żeśmy zawsze łamane parole wygrali,
I gdyby nie ta dżuma… Ale pan nie słucha!…


KORDIAN

/ zamyślony, mówi sam do siebie /

Wstyd mi! Starzec zapala we mnie iskrę ducha.
Nieraz z myślą zburzoną w ciemne idę lasy,
Szczęk broni rzucam w sosen rozchwianych hałasy,
Widzę siebie wśród świateł czarodziejskich sławy.
Wśród promienistych szyków; szyki wstają z ziemi.
Ziemia wstaje jak miasto odgrzebane z lawy…
Głupstwo… dzieciństwo marzeń… myślami takiemi
Nie śmiałbym się wynurzyć przed starców rozsądkiem,
Więc szukam — kogo? — sługi, co rozwlekłym wątkiem
Snuje głupie powieści.

/ myśli.. potem nagle do Grzegorza /

                        Idź sobie, Grzegorzu!
Jak się panna na konną przechadzkę wybierze,
Dasz mi znać.


GRZEGORZ

                        Panicz może dziś nie dospał w łożu?
Bo starego odpędza jak natrętne zwierzę.
Bywszy niegdyś w niewoli, znałem ja młodziana,
Co miał wiele nauki, nie gardził mną przecie
I dziękował za powieść, gdy dobrze dobrana
Było to piękne wcale i szlachetne dziecię!
Smutno skończył!


KORDIAN

                        Cóż, umarł?


GRZEGORZ

                        A gdzie tam, mój panie!


KORDIAN

Więc żyje!


GRZEGORZ

                        Oj nie żyje! Gdy nas Rosyjanie
Wzięli w dwunastym roku, spędzili jak trzodę
I na Sybir zawiedli… Dwóchset naszych było.
Wiarusy kęs nadpsute, oficerstwo młode;
A jak wzajem sprzyjali, wspomnieć starcu miło;
Jeden drugiemu nigdy nie powie jak «Bracie»,
Chleb łamią jak opłatki, w jednej chodzą szacie.
Ten, o którym rzecz wiodę, zwał się Kazimierzem.
Otóż kiedy się Moskal pastwił nad żołnierzem,
Pan Kazimierz za wszystkich cierpiał, potem z głowy
Dobył myśli — zawołał na tajemne zmowy
I odkrył zamiar wcale dostojny, bo śmiały.
Nie szydź, panie, kto kupi niewolą włos biały,
Ten rozpaczy szalonej w ludziach nie potępi.
Więc on myślał, że straże kozackie wytępi,
Zmarłym wydrze żelazo i polskie wiarusy
Do Polski odprowadzi… Poznali się Rusy
Na malowanych lisach; wywiedli na pole;
Cały nas pułk Baszkirów ostąpił w półkole,
Wołga stała za nami… pułkownik tatarski
Przeczytał głośno niby jakiś dekret carski,
A w tym dekrecie stało, aby polskie jeńce
Rozdzielić na dziesiątki i w pułki powcielać.
Wtenczas nasze wiarusy wziąwszy się za ręce
Krzyknęli: «Nie pójdziemy!…» — Zamiast nas wystrzelać,
Czy wierzysz pan, że owe tatarskie szatany
Rzucali nam na szyje rzemienne arkany,
Właśnie jakby na koni zdziczałych tabuny.
Oh! co czułem, to z sobą poniosę do truny!
Związaliśmy się wszyscy rękoma co siły…
Pamiętam, z prawej strony — nie, z lewej, od serca —
Stał przy mnie żołnierz wiekiem, ranami pochyły,
Ku niemu zwinął koniem baszkirski morderca;
Więc biedak rękę moją na kształt szabli ścisnął.
Potem ociężał na niej, bezwładny obwisnął,
Patrzę mu w twarz, posiniał cały na kształt trupa,
Oczy wybiegły, szyja związana powrozem.
Tu Baszkir zaciął konia, koń spięty dał słupa,
Skoczył — a starzec jak koń uwiązany lozem
Pociągnął się po piasku, po krzemiennej warście.
Widziałem na krzemieniach włosów siwych garście,
Z krwi wyrwane kroplami… Koń leciał jak strzała,
Już trup zniknął — a jeszcze widać było konia
I myśl przy koniu starca krwawego widziała.
Staliśmy jak garść kłosów pożółkłych śród błonia;
Głuche było milczenie, zgroza, obłąkanie.
Piszcząc, kołem jak krucy krążyli poganie,
Wybierali oczyma, gdzie powrozem skiną,
Śmierć dając, chcieli zabić przedśmiertną godziną.
Wtem, panie! nasz Kazimierz! ów Kazimierz młody!
Skoczył w tłumy Baszkirów i z tłumu wyskoczył
Z pułkownikiem tatarskim, rzucił się do wody;
Tak ujętego wroga między dwie kry wtłoczył,
A kry się zbiegły, głowa z Baszkira odpadła
Jak mieczem odrąbana i na krze usiadła
Z otwartymi oczyma…


KORDIAN

                        A Kazimierz?


GRZEGORZ

                        Zginął…


KORDIAN

Grzegorzu, czy nie pomnisz zmarłego nazwiska?


GRZEGORZ

Nie wiem: On pod imieniem Kazimierza słynął,
Co mu tam dziś nazwisko po śmierci? Pan ściska
Rękę starego sługi…


KORDIAN

                        Boże! jak ten stary
Rósł zapałem w olbrzyma; lecz ja nie mam wiary,
Gdzie ludzie oddychają, ja oddech utracam.
Z wyniosłych myśli ludzkich niedowiarka okiem
Wsteczną drogą do źródła mętnego powracam.
Dróg zawartych przesądem nie przestąpię krokiem.
Teraz czas świat młodzieńca zapałem przemierzyć
I rozwiązać pytanie: żyć? alboli nie żyć?
Jam bezsilny! nie mogę, jak Edyp zabójca,
Rozwiązać wszystkich sfinksów zagadki na świecie;
Rozmnożyły się sfinksy, dziś tajemnic trójca
Liczna jak ziarna piasku, jak łąkowe kwiecie;
Wszędzie pełno tajemnic, świat się nie rozszerzył,
Ale zyskał na głębi… wierzchem człowiek płynie,
Lecz jeśli drogi węzłem żeglarskim nie mierzył,
Nie wie, czy bieg jest biegiem, gdy brzeg z oczu ginie…
Chyba, że w owej drodze jak milowe słupy
Mija stare przesądy — zbladłe wieków trupy.
Nie, to są raczej krzyże przy ubitej drodze,
Prostak przy nich koniowi zatrzymuje wodze
I żegna się, i pokłon oddaje — gdy mija…
Potem mędrkowie prostsze wytkną ludziom szlaki,
Z wolna na drogę nową zjeżdżają prostaki;
Na zapomnianym krzyżu bocian gniazdo zwija,
Mech rośnie, pod nim dzieci w piasku sadzą kwiaty;
Nieraz krzyż, u stóp samych podgryziony laty,
Pada, zabija dzieci z sielskiego pobliża,
A lud płacze, że zwalić nie pamiętał krzyża.
Więc idę na świat rąbać nadpróchniałe drewna.
Miłość? zapomnę o niej — wśród światowej burzy
Pozostanie głos wspomnień… jak pieśń dzika, rzewna,
Jak pieśń żurawia, co się opóźnił w podróży
I samotny szybuje po błękicie nieba.
Ostatni, z licznych szczęsnych tłumów odbłąkany.
Trzeba mi nowych skrzydeł, nowych dróg potrzeba.
Jak Kolumb na nieznane wpływam oceany
Z myślą smutną i z sercem rozbitym…


LAURA

/ wołając z ganka /

                        Kordianie!…


KORDIAN

Ten głos rozwiewa złote zapału świtanie.
Zamknięty jestem w kole czarów tajemniczem,
Nie wyjdę z niego… Mogłem być czymś… będę niczem…



SCENA II

/ Ogród. — Lipowe aleje krzyżują się w różne strony — wśród drzew widać dom opuszczony z wybitymi oknami… Jesień — liście opadają — wietrzno… Kordian i Laura zsiadają z koni, przy których Grzegorz zostaje, i wchodzą do alei… Długo nic do siebie nie mówią /


LAURA

/ z uśmiechem na pół szyderczym /

Czemu Kordian tak smutny?

/ Kordian patrzy na nią oczyma zamglonymi — i milczy /

                        Znalazłam dziś rano
W imionniku wierszami kartę zapisaną,
Poznałam rękę, pióro — o! nie, raczej duszę…

/ Kordian zarumieniony schyla się ku ziemi /

Czemu się pan mój schyla?


KORDIAN

                        Odmiatam i kruszę
Gałązki, ciernie, chwasty spod stóp twoich, pani. —
Cierń, co mi zrani rękę, nikogo nie zrani!


LAURA

Kordian zapomniał, że ma matkę, matkę wdowę.
Cóż to? Kordian brwi zmarszczył, chmurzy się, rumieni?


KORDIAN

Zapytaj się drzew, pani, dlaczego w jesieni,
Szronem dotknięte, noszą liście purpurowe?
To tajemnica szronu…


LAURA

                        Usiądźmy w alei.
Któż z nas pierwszy obaczy gwiazdę dobrze znaną?…


KORDIAN

Nie ujrzę jej, jeżeli to gwiazda nadziei!….


LAURA

A jeśli gwiazda wspomnień?


KORDIAN

                        O! dla mnie za rano
Na bladą gwiazdę wspomnień!…


LAURA

                        Gdzież gwiazda Kordiana?

/ Kordian wznosi oczy na twarz Laury i odwraca się /

Jak się nazywa?


KORDIAN

                        Przyszłość.


LAURA

/ z uśmiechem /

                        W której stronie nieba?


KORDIAN

O! nie wiem! nie wiem — jest to gwiazda obłąkana,
Co dnia ją trzeba tracić, co dnia szukać trzeba…


LAURA

Kordian ma piękną przyszłość, talenta, zdolności…


KORDIAN

Tak, gdy mię spalą męczarnie,
To będę świecił ludziom próchnem moich kości.
Talenta są to w ręku szalonych latarnie,
Ze światłem idą prosto topić się do rzeki.
Lepiej światło zagasić i zamknąć powieki,
Albo kupić rozsądku, zimnych wyobrażeń,
Zapłacić za ten towar całym skarbem marzeń…


LAURA

Jaki dziś Kordian gorzki?

/ Usiada na ławce darniowej — Kordian u nóg jej się kładzie i mówi patrząc na niebo /


KORDIAN

                        Czarowna natura!
Jak koń Apokalipsy szara leci chmura,
Jesiennym gnana wiatrem; a w chmurze myśl gromu,
Omdlała zimnem, iskry wydobyć nie może;
Więc co ma w łonie gniewu, nie powie nikomu?
I przepłynie nad światem… Z gromem myśli złożę,
Niechaj płyną nad światem zimne i bez głosu…

/ zrywa kwiat — i obraca się z uśmiechem do Laury /

Pani, weź tę gałązkę purpurową wrzosu,
Ale jej nie otrząsaj ze szronu brylanta…

/ zamyślony patrzy na niebo /

Pani — patrz tam na niebo… oto duchy Danta.
Tam się na starym drzewie wichrzy szpaków stado,
Zaleciały przelotem i do snu się kładą,
Wiatr przez noc będzie liście zbijał — one prześnią
Noc całą, drzew ginących kołysane pieśnią;
Anioł przeczucia śpiącym wskaże lotu szlaki,
A gdy się zbudzą, drzewo powie: «Lećcie, ptaki!
Nie mam już dla was liści, jam się zestarzało
Przez noc, kiedyście spały…»


LAURA

                        Cóż stąd za nauka?…


KORDIAN

Cha! cha! nauka smutku, że drzewo nie spało,
A ptaki spały…


LAURA

                        Kordian, co przyszłości szuka,
Powinien spać jak ptaki…


KORDIAN

                        Gdzież anioł przeczucia?
Czy przyjdzie? poprowadzi? Więc myśli i czucia
Trzeba skąpca przykładem na lata rozłożyć
I nigdy zmysłów w jednej nie utracić burzy.
Trzeba się dziś zwyciężyć, aby jutra dożyć.
Dziwna ciekawość życia prowadzi w podróży,
A za ciekawość trzeba nieszczęściami płacić
I nigdy zmysłów w jednej burzy nie utracić…

/ gwałtownie /

Jam je utracił! Boże! zmiłuj się nade mną!


LAURA

Kordianie!…

/ Kordian milczy /

                        Czas powracać, już wietrzno i ciemno…


KORDIAN

O pani! zostań jeszcze…


LAURA

                        Więc pan mi przyrzeka,
Że będzie spokojniejszy?


KORDIAN

/ z obłąkaniem /

                        Tak…


LAURA

                        Przyszłość daleka,
Póki jesteśmy młodzi, wszystko jest przed nami…


KORDIAN

/ zamyślony, patrząc na niebo /

Ciemny się błękit nieba wyświeca za mgłami,
Ach księżyc! patrz tam, pani! księżyc srebrny, pełny
Stanął i patrzy na nas, chmur srebrzyste wełny
Spadły nań — leci, jakby wyrywał się z chmury;
Teraz go na pół gałąź rozcina spróchniała,
Teraz śród czarnych liści krąg chowa ponury…
Pani! gdy kiedyś! kiedyś! twarz księżyca biała
Błyśnie wśród chmur lecących na jesiennym niebie;
Będziesz mój cień natrętny odpędzać od siebie.

/ po chwili /

Bóg promień duszy wcielił w nieskończone twory,
Dusza się rozprysnęła na uczuć kolory,
Z których pięć wzięło zmysły cielesne za sługi,
Inne zagasły w nicość… ale jest świat drugi!
Tam z uczuć razem zlanych wstanie anioł biały,
Mniejszy może niż człowiek, atom, środek koła
Rozpryśnionych promieni; ale jasny cały
I plam ludzkich nie będzie na sercu anioła.
Nieskończoności zmysłem dusza się pomnoży,
Bóg aniołowi oczy na przyszłość otworzy,
Aż przestanie zaglądać w ciemną wspomnień trumnę.
Bóg mu pod nogi światła wywróci kolumnę,
Po niej gwiazd mirijady zapali i słońca;
Anioł je przejrzy wzrokiem nadziei do końca
I do gwiazdy podobny będzie w przyszłość płynął…
O! duch mój chce się wyrwać! już pióra rozwinął.
Dusza z ust zapalonych leci w błękit nieba…

/ opuszcza ręce i z rozpaczą /

Na jednego anioła dwóch dusz ziemskich trzeba!…


LAURA

Źle, jeśli się pan będzie marzeniem zapalał,
Prawdziwie nie pojmuję, co mu jest?…


KORDIAN

/ ze wzgardą /

                        Oszalał!…

/ Laura odchodzi ku drzwiom ogrodu, siada na koń… i odjeżdża z Grzegorzem. Kordian zostaje sam w ogrodzie nieruchomy /


KORDIAN

/ sam /

Światła nocy błyskają na nieba szafirze,
Myśl zbłąkana w błękity niebieskie upadła,
Oto ją gwiazdy w kręgi porywają chyże
I kręcą, aż zmęczona, posępna, pobladła,
Powróci z tańcu niebios w nudne serce moje…
Czekam — nad otchłaniami niebieskimi stoję,
Zalękniony o myśli w gwiazd tonące wirze.
Gwiazdy! wy gdzieś lecicie jak żurawi stada!
Gwiazdy! polecę z wami po niebios szafirze!

/ dobywa pistoletu /

Nabity — niechaj krzemień na żelazo pada…
Ból, chwila jedna, ciemno — potem jasność błyśnie.
Lecz jeśli nie zaświeci nic?… i ból przeminie?
Jeśli się wszystko z chwilą boleści rozpryśnie?
A potem ciemność… potem nawet ciemność ginie,
Nic — nic — i sobie nawet nie powiem samemu,
Że nic nie ma — i Boga nie zapytam, czemu
Nic nie ma?… Ha! więc będę zwyciężony niczem?…
Śmierć patrzy w oczy moje dwustronnym obliczem,
Jak niebo nad głowami i odbite w wodzie…
Prawda lub omamienie — lecz wybierać trudno,
Gdzie nie można zrozumieć…

/ przykłada broń do czoła /

                        Nie… nie w tym ogrodzie.
Znajdę śród lasów łąkę kwietną i odludną.

/ wychodzi z ogrodu /



SCENA III

/ Noc. Laura sama w pokoju przy lampie /


LAURA

Dotąd Kordian nie wrócił, jedynasta biła.
Natrętna niespokojność w serce się zakrada,
Gdybym też dziecię płochym szyderstwem zabiła?
Dmucham w różę, co słońcem palona opada?
A jeśli jego serce z takich kruszców lane,
Że co na nim napiszę, przetrwa napisane
Na wieki wieków? Boże! jeśli jego oczy
Przywykną do ciemności i do łez? Co gorsza!
Jeśli miasto łez, w dzieciach zapalonych skorsza
Duma gorzkie uśmiechy na twarz mu wytłoczy?…

/ zamyśla się, potem bierze sztambuch i przewraca /

Nudnymi grzecznościami zapisane karty,
Ten mię równa do kwiatu, ci do gwiazd — a czwarty
Do Dyjanny bogini — on sam jak bóg Apis
Zwierzęcą nosi głowę. — Ten kwiat chce rozkwitać…
Rysunek siostry mojej. — Ach! Kordiana napis;
Spojrzałam mimowolnie, muszę raz odczytać…

/ czyta wiersz Kordiana /

O! przypłynę ja kiedyś we wspomnień łańcuchu,
Zatrzymam się… wspomnienia krokiem się nie ruszą…
    Aż powiesz: «Natrętny duchu!
Ciężysz na duszy mojej twoją cichą duszą
Jak księżyc, mórz oczyma podnoszący ciemnie.
Jesteś wszędzie, koło mnie, nade mną i we mnie…» Luba, jam koło ciebie i z tobą i w tobie…
Nie przychodzę wyrzucać ani przypominać,
Ani śmiem błogosławić, ani chcę przeklinać;
Przyśniło mi się tylko kilka pytań w grobie…
Słuchaj, niegdyś ze szczęściem brałaś zaręczyny,
    Pokaż mi ów pierścień złoty;
Ha! szczerniał? szczerniał pierścień? — to nie z mojej winy!
Dlaczego na twarz włosów rozpuszczasz uploty?…
    Spostrzegłem we włosów chmurze…
    Bladość twarzy i coś błyska!…
    Może to blask w pereł sznurze?
Może światło brylanta? albo kornaliny?
Może rozgrane słońcem topazu ogniska?
Może to łzy? — ty płaczesz? — to nie z mojej winy!…
    Mój aniele! mój aniele!
    Kwiat ci niegdyś wieńczył głowę,
    A było kwiatów tak wiele,
    Że nim zwiędły, brałaś nowe.
Dlaczegóż dzisiaj w stroju zmianę widzę jawną?
Wszak kwiaty przeżyć burze musiały i spieki;
Prócz jednej bladej róży, która dawno! dawno!
    Nie pomnę, z jakiej przyczyny,
    Zwiędła na wieki…
Jeśli tak wszystkie zwiędły? — to nie z mojej winy!…

/ przestaje czytać /

Słyszę tętent… to Kordian! — więc okno otworzę —
Nie, może bym za zbytnią troskliwość wydała…
Co nikt drzwi nie odmyka?

/ otwiera okno /

                        Boże! wielki Boże!
Koń przeleciał bez jezdca… Co to jest? Drżę cała!

/ dzwoni, Panna pokojowa wchodzi /

Gdzie Grzegorz?


PANNA

                        Nie wiem, pani, nie siadł do wieczerzy,
Widać było, bo dzbankiem z nami się nie dzielił
Jak Żyd płaszczem Chrystusa.


LAURA

                        Szukaj go! niech bieży!


GRZEGORZ

/ wchodząc /

Nieszczęście! Oh nieszczęście! panicz się zastrzelił!…




AKT DRUGI. ROK 1828. WĘDROWIEC

/ James Park w Londynie — wieczór… Kordian siedzi pod drzewem — wokoło łąki zielone — dalej sadzawka ocieniona drzewami, trzody — dokoła parku pałace i dwie wieże Westminsteru /


KORDIAN

Wyspę łąk porzucono na pałaców stepy,
Uciekam tu opodal od wrącego gminu;
Lud woli pić dym węgli i zaglądać w sklepy;
A ten ogród, czarowna sielanka Londynu,
Jak ustęp złoty w nudnym ginie poemacie.
Ludzie! wy się tym drzewom przypatrywać macie
Jak cudom Boga obok cudów waszej ręki.
Drzewa nietknięte, rajskie zachowały wdzięki;
Nieraz mgły nadpłynione w kłęby czarne zwiną
I liściowym wachlarzem na miasto odwieją.
Po sadzawkach łabędzie rozżaglone płyną.
Ludzie piaskiem Paktolu węże ścieżek sieją,
A łąki flamandzkiego aksamitu puchem.
Tam! miasto… Zegar ludzkim kręcący się ruchem,
A tu cisza — tu ludźmi nie kwitną ogrody,
Ale się po murawach wyperliły trzody…
  Był wiek, żem ja w dziecinnych marzeniach budował
Wszystkie stolice ziemskie, dziś je widzę różne;
Alem pierwszych obrazów w myśli nie zepsował,
Są dziś porównań celem jak księgi podróżne.
Rzeczywistości naga, wynagrodź marzenie!
Obym się sam ocenił, skoro świat ocenię…
Kto wie? może w szczęśliwych grono mię powoła…





Chciałbym bliznę Kaima zmazać z mego czoła,
Pierwszy wzrok ludzi czoło samobójcy bada…

/ Zbliża się Dozorca ogrodu, biorący opłatę za krzesła /


DOZORCA

A Panie mój! pens za krzesło!…

/ Kordian daje szyling i nie przyjmuje reszty /

                        Pan mój jak lord płaci,
A jak lord siąść nie umie!


KORDIAN

                        Jakże więc lord siada?


DOZORCA

Na trzech krzesłach zarazem siadają magnaci:
Na jednym lord się kładzie, a na drugim nogi,
A na trzecim kapelusz, to trzech pensów suma.


KORDIAN

Dziękuję, bracie! będę korzystał z przestrogi.


DOZORCA

Szlachetny to jest zwyczaj, żyzna ludziom duma,
Lękam się, by go nowa reforma nie zniosła.

/ Ściemnia się /


KORDIAN

Tam, gdzie gęstymi drzewy sadzawka zarosła,
Jakiś człowiek samotny jak cień się przesuwa,
Patrzy na księżyc, wzdycha — to miłośnik czuły,
Zapewne wielkie serce smutkami zatruwa;
Może mu się marzenia złotym wątkiem snuły
I przerwały się nagle — od świata ucieka.
Chciałbym go poznać… Bracie, znasz tego człowieka?


DOZORCA

To pewien dłużnik, bankrut potępion wyrokiem.


KORDIAN

Dlaczegóż nie w więzieniu duma, lecz w ogrodzie?


DOZORCA

Prawo w domy nie wchodzi; po słońca zachodzie
Nie biega po ulicach za dłużnika krokiem;
Więc dłużnik we dnie sypia, a chodzi po nocy.
Myślałem, że pan także przy Boga pomocy
Mijasz się z prawem.


KORDIAN

                        Nędzny!…


DOZORCA

                        Pan jakby lord płaci.
Mam honor mu polecić siebie, moich braci…
Jeden, jak ja, przedaje krzesła w parlamencie,
Drugi, jak ja, przedaje groby w Westminsterze;
Trzeci robi na przedaż herbowe pieczęcie,
Na każdej ryje łokieć, szalki i dwie wieże,
Podobne kształtem do wież dłużników więzienia.
Czwartego lud nazywa Garrikiem tragicznym;
Prawdziwie małpi talent wziął od urodzenia
I Punsza bohatera przed tłumem ulicznym
Pokazuje, przez Punsza usta opowiada,
Jak zabił żonę, dziecię wyrzucił przez okno,
Obwiesił kata, wreszcie w szpony diabła wpada;
A gdy go diabeł porwie, widzę we łzach mokną…

/ Kordian odchodzi /

/ Dover. Kordian siedzi na białej kredowej skale nad morzem, czyta Szekspira — wyjątek z tragedii pod tytułem: „Król Lear” /


KORDIAN

/ czyta /

«Chodź! oto szczyt, stój cicho… Zakręci się w głowie,
Gdy rzucisz wzrok w przepaści ubiegłe spod nogi…
Wrony przelatujące w otchłani półowie
Mało większe od żuków… a tam — na pół drogi
Czepia się ktoś… chwast zbiera… z ciężkiej żyje pracy!…
Stąd go nie większym widać od człowieka głowy.
A owi, co się snują po brzegu, rybacy
Wydają się jak mrówki… Okręt trójmasztowy,
Spoczywający w porcie, widać stąd, bez żagli,
Łupinę tylko, mniejszą od węzła kotwicy…
A szum zhukanej fali, którą wicher nagli
I pokłada na brzegów skalistej granicy,
War piany i kamieni, równy głośnej burzy,
Ucha tu nie dochodzi… O! nie patrzę dłużej,
Bo myśl skręcona głową w otchłań mię zanurzy…»

/ przestaje czytać /

    Szekspirze! duchu! zbudowałeś górę
    Większą od góry, którą Bóg postawił.
    Boś ty ślepemu o przepaści prawił,
    Z nieskończonością zbliżyłeś twór ziemi.
    Wolałbym ciemną mieć na oczach chmurę
    I patrzeć na świat oczyma twojemi.

/ wstaje /

Próżno myśl genijuszu świat cały pozłaca,
Na każdym szczeblu życia rzeczywistość czeka.
Prawdziwie jam podobny do tego człowieka,
Co zbiera chwast po skałach życia. — Ciężka praca!…

/ odchodzi /

/ Willa włoska — pokój cały zwierciadłami wybity — kobierce — wazony rznięte z lawy, pełne kwiatów — przez okna widać piękną okolicę. — Kordian i Wioletta, młoda i piękna Włoszka /


KORDIAN

Duszo! niechaj ci włosy na czole rozgarnę!
Weź mię w twoje ramiona, rozkoszą odkwitnę.
Patrz na mnie! Twoje oczy jasne, skrzące, czarne,
Białka oczu jak perły śnieżystobłękitne.
Gdy rzucasz wzrok omdlony, padam, słabnę, mdleję;
Tak na przesłodkiej róży mrą złote motyle;
A gdy spojrzysz iskrami twych oczu — szaleję!
I ożywam na całą pocałunku chwilę.


WIOLETTA

Puść mię! omdlewam.


KORDIAN

                        Luba! gdy padasz omdlona,
Odpychając mię falą kołysaną łona,
Wtenczas gdy z rozkwitłego na pół ust koralu
Płomień z niewysłowionym wybłyska wyrazem,
W którym miłość złączyła wszystkie głosy razem,
Dźwięk strun urwanych, wstydu głos i skargę żalu,
Jęk, śmiech dziecka, westchnienie… wtenczas, moja droga,
Ty mię kochasz…


WIOLETTA

                        Nad życie! Wszak lorda i Boga
Porzuciłam dla ciebie, czyż wątpisz, szalony?


KORDIAN

Wierzę! na koralowych ustach zawieszony
Jako motyl na róży. Twoja szyja płonie,
A perły takie zimne na płomiennym łonie!
Rozerwij perły — czekaj, rozgryzę nić!…


WIOLETTA

                        Szkoda!…


KORDIAN

Perły po twoich piersiach leją się jak woda;
Boisz się łaskotania pereł, moja miła?
Drżysz jak liść… Czy mię kochasz?…


WIOLETTA

                        Jam stokroć mówiła,
Żeś mi droższy nad życie; wiszę u twej szaty
Jak kropla rosy, strząśniesz? rozprysnę się cała.


KORDIAN

/ coraz zimniej i z większym zamyśleniem /

Patrzę na wazon z lawy, w którym rosną kwiaty;
Niegdyś ta lawa ogniem zapalona wrzała,
Skoro ostygła, snycerz kształt jej nadał drogi…
Świat jest nieraz snycerzem, a serce kobiety
Lawą ostygłą.


WIOLETTA

                        Wyrzut dla płci naszej srogi!
Nie zasłużony wiernym sercem Wioletty…


KORDIAN

Luba! gdzieś na północy stał zamek wiekowy,
Herby pradziadów moich świeciły na bramie,
W salach portrety dziadów w ozłoconej ramie
Patrzały na mnie; dzisiaj wzrok ojców surowy
Aż tu, do włoskiej willi, ściga za mną — goni.
Bo zamek ojców moich stopiłem na złoto,
A z tego złota nosisz przepaskę na skroni.


WIOLETTA

Luby! zatruwasz serce niewczesną zgryzotą.


KORDIAN

Droga! gdybym pałace mógł nazad odzyskać
Jedną łzą twoją, nie chcę, abyś łzę wylała.
Luba! tobie przystoi brylantami błyskać.
Tak droga mleczna światów milijonem biała.
Chciałbym w tej pięknej willi przeżyć z tobą wieki
Wśród laurów, wodospadów, róż, brązów, zwierciadeł;
A kto wie? jutro może otworzysz powieki
I spojrzysz w lice nędzy, najsroższej z widziadeł…
Przekleństwo! jam utracił wszystko!


WIOLETTA

                        Mio caro,
Co się to znaczy?


KORDIAN

                        U drzwi stoją wierzyciele!
Lecz bogactwo w miłości znikomą jest marą,
Dawałem ci brylanty, dziś sercem się dzielę.


WIOLETTA

Ach brylanty… Gdzie klucze?…


KORDIAN

                        Stój! stój, moje życie!
Wczoraj — aby opóźnić majątku rozbicie,
Z twoimi brylantami siadłem do gry stoła;
Gra mi wszystko pożarła… Lecz serce anioła!…


WIOLETTA

/ ze łzami i gniewem /

Ach! ach! ja nieszczęśliwa, zabrał mi klejnoty!


KORDIAN

Zabijasz mię, kochanko, niewczesnymi łzami —
Serce twoje przekładam nad wszelki dar złoty.


WIOLETTA

Przegrałeś moje serce razem z klejnotami!!
Nędza! nędza mię czeka!…


KORDIAN

                        Mnie zaś koń mój czeka.


WIOLETTA

Jedź z diabłem!…


KORDIAN

                        Droga moja nie nazbyt daleka,
Koń ma złote podkowy, tysiąc czątych warte;
Wygrałem je był wczoraj na ostatnią kartę,
Przed wierzycieli okiem w podkowach uniosę.
Przez noc całą galopem popędzę przez błonia,
Złotymi kopytami srebrną bijąc rosę.
Potem w najbliższym mieście każę rozkuć konia
I za cztery podkowy uczt wyprawię cztery;
A potem, jako czynią modne bohatery,
W łeb sobie strzelę… Panią na uczty śmiem prosić.
A jeśli po kochanku chcesz żałobę nosić,
Upewniam, że ci będzie do twarzy z żałobą…
Pani! czy jedziesz ze mną?…


WIOLETTA

/ po chwili /

                        Luby! jadę z tobą…

/ Wychodzą /

/ Droga publiczna. Kordian na koniu, za nim Wioletta, przelatują czwałem — koń ślizga się i pada, Kordian zsadza z konia Wiolettę /


WIOLETTA

Cóż to?


KORDIAN

                        Nic… koń rozkuty upadł.


WIOLETTA

                        Koń rozkuty?


KORDIAN

To nic… Kazałem słabo przybić mu podkowy.
Nie przybić, raczej związać spróchniałymi druty,
Zgubił je przy wyjeździe…


WIOLETTA

/ z gniewem /

                        Wężu Adamowy!


KORDIAN

Ewo moja! Adama zastąpią ci drudzy,
A ja cieszę się z serca, że gdzieś moi słudzy,
Wygnani z willi, z czołem spuszczonym ku ziemi
Pójdą tą samą drogą, za ślady mojemi,
I będą zbierać złoto, tam gdzie łzy upadną.


WIOLETTA

Niech ludzie z pistoletów kule ci wykradną!
Niechaj cię głód zabije, zapali pragnienie!…

/ Odbiega drogą, Kordian siada na konia i patrzy za nią z uśmiechem wzgardy /


KORDIAN

Prawdziwie, ta kobieta kocha mię szalenie,
Poszła szukając śladów kochanka po drodze…
Dalej, mój koniu! leć, gdzie zechcesz! puszczam wodze…

/ odjeżdża /

/ Sala adamaszkami wybita w Watykanie. Papież siedzi na krześle w złocistych pantoflach, koło niego na złotym trójnogu tiara, a na tiarze papuga z czerwoną szyją. Szwajcar, odmykając drzwi dla Kordiana, krzyczy głośno /


SZWAJCAR

Graf Kordian, Polak!


PAPIEŻ

                        Witam potomka Sobieskich.

/ wyciąga nogę — Kordian przyklęka i całuje /

Polska musi doznawać zawsze łask niebieskich?
Dziękczynień modły niosę za ów kraj szczęśliwy,
Bo cesarz jako anioł z gałązką oliwy
Dla katolickiej wiary chęci chowa szczere;
Powinniśmy hosanna śpiewać…


PAPUGA

/ cienko i chrapliwie /

                        Miserere!!!


KORDIAN

W darze niosę ci, Ojcze, relikwiją świętą,
Garść ziemi, kędy dziesięć tysięcy wyrżnięto
Dziatek, starców i niewiast… Ani te ofiary
Opatrzono przed śmiercią chlebem eucharisti;
Złóż ją tam, kędy chowasz drogie carów dary,
W zamian daj mi łzę, jedną łzę…


PAPUGA

                        Lacryma Christi…


PAPIEŻ

/ z uśmiechem do papugi, machając chustką /

Precz, Luterku, precz mówię… Cóż, synu Polonie,
Byłeśże w Piotra gmachu? w Cyrku, w Panteonie?
Ostrzegam, bądź w niedzielę w chórze Bazyliki,
Bo właśnie nowy śpiewak przyjechał z Afryki,
Dej mi go przysłał fezki… Jutro z majestatu
Dam wielkie przeżegnanie Rzymowi i światu,
Ujrzysz, jak całe ludy korne krzyżem leżą;
Niech się Polaki modlą, czczą cara i wierzą…


KORDIAN

Lecz garści krwawej ziemi nikt nie błogosławi.
Cóż powiem?…


PAPUGA

                        De profundis clamavi! clamavi!


PAPIEŻ

/ zmieszanie śmiechem pokryć usiłuje i spędza papugę /

Precz, szatanku! Z tiary na pastorał rusza,
Przeklęte zwierzę ptasie… o mało nie powiem,
Że w niej zaklęta Lutra pokutuje dusza,
Pełna przysłówków ergo, ponieważ, albowiem.
Raz, za firanką skryta, wdała się w dysputy
Z kardynałem, prezesem dataryji biura.
Rozumiał, że mu doktor jakiś tęgo kuty
Odpowiadał na kwestie — ona trzęsła pióra,
A kardynał rwał włosy i nadrabiał krzykiem;
Papuga odrzucała odpowiedzi ślepe;
Na koniec go zabiła hebrajskim językiem
Krzycząc: «Pappe satan! pappe satan! aleppe…»
Głupie stworzeńko! Tak to czasem Bóg pozwala,
Że słaby Golijatów rozumu obbala…
No, mój synu, idź z Bogiem, a niechaj wasz naród
Wygubi w sobie ogniów jakobińskich zaród,
Niech się weźmie psałterza i radeł, i sochy…


KORDIAN

/ rzucając na powietrze garść ziemi /

Rzucam na cztery wiatry męczennika prochy!
Ze skalanymi usty do kraju powrócę…


PAPIEŻ

Na pobitych Polaków pierwszy klątwę rzucę.
Niechaj wiara jak drzewo oliwkowe buja,
A lud pod jego cieniem żyje.


PAPUGA

                        Alleluja!…

/ Kordian odchodzi /

/ Kordian sam, z założonymi na piersiach rękoma, stoi na najwyższej igle góry Mont-Blanc /


KORDIAN

Tu szczyt… lękam się spojrzeć w przepaść świata ciemną.
Spojrzę… Ach! pod stopami niebo i nad głową
Niebo… Zamknięty jestem w kulę kryształową;
Gdyby ta igła lodu popłynęła ze mną
Wyżej — aż w niebo… nie czułbym, że płynę.
Stąd czarne skrzydła myśli nad światem rozwinę.
Ciszej! słuchajmy… o te lody się ociera
Modlitwa ludzka, po tych lodach droga
    Myślom płynącym do Boga.
Tu dźwięk nieczysty głosu ludzi obumiera,
    A dźwięk myśli płynie dalej.
Tu pierwszy zginę, jeśli niebo się zawali,
A ten kryształ powietrza, by tchnieniem rozbity,
Kręgami się rozpłynie na nieba błękity
I gwiazdy w nieznajomą uciekną krainę,
    I znikną, jakby ich nigdy nie było…
    Spróbuję — westchnę i zginę…

/ patrzy w dół /

Ha! przypominasz mi się, narodów mogiło!
    Oto się przedarły chmury,
    Igły lodu wytrysły z chmur kłębów;
    Tam las ogromny sosen i dębów
    Jak garść mchu w szczelinie góry,
    A ta plamka biała — blada —
    To morze.
Silniej wzrok napnę — oczy rozedrę, otworzę,
    Chciałbym stąd widzieć człowieka.
Tam koło jednej igły krążą orłów stada,
Jak pierścionki żałobne na perłowych lodach;
A ode mnie błękitna płynie szczelin rzeka,
    Każda w jedną otchłań zlata
    I nikną jak w morza wodach…





Jam jest posąg człowieka na posągu świata.





O, gdyby tak się wedrzeć na umysłów górę,
Gdyby stanąć na ludzkich myśli piramidzie
    I przebić czołem przesądów chmurę,
    I być najwyższą myślą wcieloną…
Pomyśleć tak — i nie chcieć? o hańbo! o wstydzie!
Pomyśleć tak — i nie móc? w szmaty podrę łono!
    Nie móc? to piekło!
Mogęż siłą uczucia serce moje nalać,
    Aby się czuciem na tłumy rozciekło
    I przepełniło serca nad brzegi,
I popłynęło rzeką pod trony — obalać?
Mogęż zruszyć lawiny? potem lawin śniegi,
    Zawieszone nad siołem,
    Zatrzymać ręką lub czołem?
    Mogęż, jak Bóg w dzień stworzenia,
    Ogromnej dłoni zamachem
Rzucać gwiazdy nad świata zbudowanym gmachem,
    Tak by w drodze przeznaczenia
Nie napotkały nigdy kruchej świata gliny
    I nie strzaskały w żegludze?
Mogę — więc pójdę! ludy zawołam! obudzę!

/ po chwili — z wyrazem zniechęcenia /

Może lepiej się rzucić w lodowe szczeliny?…

/ po chwili — zrazu spokojnie, potem z zapałem /

Uczucia po światowych opadały drogach…
Gorzkie pocałowania kobiety — kupiłem…
Wiara dziecinna padła na papieskich progach…
    Nic — nic — nic — aż w powietrza błękicie
    Skąpałem się… i ożyłem,
    I czuję życie!
    Lecz nim myślą olbrzymią rozpłonę,
    Posągu piękność mam — lecz lampy brak.
Więc z ognia wszystkich gwiazd uwiję na czoło koronę,
    W błękicie nieba sfer, ciało roztopię tak,
Że jak marmur, jak lód słonecznym się ogniem rozjaśni…
    Potem piękny jak duch baśni,
Pójdę na zimny świat i mogę przysiąc,
Że te na czole tysiąc gwiazd i w oczach tysiąc,
Że posągowy wdzięk — narodów uczucia rozszerzy
    I natchnie lud;
    I w serca jak myśl uderzy,
    Jak Boga cud…





Nie — myśli wielkiej trzeba z ziemi lub z błękitu.
    Spojrzałem ze skały szczytu,
    Duch rycerza powstał z lodów…
Winkelried dzidy wrogów zebrał i w pierś włożył,
    Ludy! Winkelried ożył!
    Polska Winkelriedem narodów!
Poświęci się, choć padnie jak dawniej! jak nieraz!
Nieście mię, chmury! nieście, wiatry! nieście, ptacy!

/ chmura znosi go z igły lodu /


CHMURA

Siadaj w mgłę — niosęć… Oto Polska — działaj teraz!…


KORDIAN

/ rzucając się na rodzinną ziemię z wyciągniętymi rękoma woła: /

    Polacy!!!




AKT TRZECI. SPISEK KORONACYJNY



SCENA I

/ Plac przed zamkiem królewskim w Warszawie, okna dokolnych domów przystrojone kobiercami, pełne widzów. — Wielkie rusztowanie, czerwonym suknem nakryte, zalega większą część placu — na nim siedzą rzędami przystrojone kobiety… Najbliżej widza kolumna Zygmunta, na podstawie lud zasiadł… Ludzie różnego stanu stoją dokoła i patrząc na zamek rozmawiają /


PIERWSZY Z LUDU

No! patrzaj, panie kumie, co przed zamkiem stoi…
To car nasz miłościwy kazał stawić w nocy
Te wielkie rusztowanie… jeśli naród zbroi,
To będą ścinać głowy…


DRUGI Z LUDU

                        Waść rzucasz jak z procy
Niepomyślane baje… na te rusztowanie
Wchodzą wielmożni nasi i wielmożne panie,
Co na koronacyją chcą patrzeć z wysoka…


PIERWSZY MŁODZIENIEC

Kwiatem dam się pokrywa estrada szeroka.


DRUGI MŁODZIENIEC

Estrada! jakie słowo! — Ja przyswoić wolę
Wyraz wschodowidownia.


PIERWSZY MŁODZIENIEC

                        Zgoda, mój purysto.
Lecz patrzaj, pióra, kwiaty, tiule, parasole,
To istna łąka. — Chciałbym zostać ziemną glistą
I pełzać po tych kwiatach.


DRUGI MŁODZIENIEC

                        Wolisz zostać carem
I chodzić po tych głowach.


SZEWC

                        Uf! jak duszno! tłumnie!
Siła miejsca ubyło z grubym piwowarem,
Odkąd się przy Zygmunta zatoczył kolumnie.


SZLACHCIC

Toć ten sam, który niegdyś jak koń w taczkach chodził
Za jakieś przewinienie, z woli księcia pana,
Tak wychudł biedak wówczas i tak się wygłodził,
Że, jak mówią, aż własne obaczył kolana
I łzami się rozpłakał.


SZEWC

                        Któż mu tu przyjść radził?
Wstyd mu biją te kotły i wstydem gra trąba,
Chyba żywot kulami i siarką nasadził
I chce się u nóg cara rozprysnąć jak bomba.


SZLACHCIC

Ten szewc pojął honoru i zemsty prawidła.
Prawidła… Mój kalambur upadł — o! lud głupi!
Nie podjął kalamburu! o! zgrajo przebrzydła,
Kto twoje berło kupi, kij pastucha kupi…


SZEWC

Cha! cha! cha! jak się szlachcic czerwony jendyczy!…


PIERWSZY Z LUDU

Cicho! słuchajcie — oto pierwszy szereg krzyczy,
Cesarz przechodzi — krzyczmy.


KILKU Z LUDU

                        Niech żyje! niech żyje!


PIERWSZY Z LUDU

Nic nie widać… Chorągiew z wiatrami się bije
I posuwa się z wolna…


DRUGI Z LUDU

                        Idzie jakiś starzec,
Siwy cały — oh, siwy jak srebrzysty marzec,
Niesie złotą poduszkę, na niej szabla leży…


ŻOŁNIERZ

Oj, dobrze cesarzowi, że polskie szablice
Śpią sobie na poduszkach…


PIERWSZY Z LUDU

                        Wielki Książę bieży
I nakazał gardłowej przegrywać muzyce.

/ Słychać śpiew na nutę: „God save the king” /


ŻOŁNIERZ

Ha! ha! dmą sobie ludzie w gardła jak w oboje.


PIERWSZY Z LUDU

Sypnęły się zielone szambelanów roje,
Pożółciałe haftami, niby pszczoły z ula…
Ha, idzie…


KILKU

                        Kto?


PIERWSZY Z LUDU

                        Król.


ŻOŁNIERZ

/ śpiewa /

                        Boże, pochowaj nam króla!


SZEWC

Nie w takt śpiewasz i nie w sens…


ŻOŁNIERZ

                        Ha! nie moja wina,
Pod Maciejowicami ogłuchłem od kuli
I przyznam się, że nie znam, jak w mariasza króli;
Gdy się z nimi kozyrna połączy dziewczyna,
To sobie ze czterdziestu choć na dyszlu walę…


SZEWC

Ciszej no! waść o królach gadasz tak zuchwale,
Jak gdyby szpiegi butów nie umieli skroić?
Wierz mi, waść — co masz gadać, to wolałbyś broić,
A kiedy nie masz dratwy, to dziur nie kol szydłem…


KILKU

Cha! cha! cha!


PIERWSZY Z LUDU

                        To go wstrzymał skórzanym wędzidłem.


GARBATY ELEGANT

Pozwólcie też, panowie, spojrzeć człowiekowi…


KILKU

Garbuś! garbuś! Ustąpcie miejsca garbusiowi…
Wsadzić go na ramiona…


SZEWC

                        Zgodziłby się mały!
Wszak o nim historyja świat obiegła cały.
Wracając nocą nie mógł rynsztoka przeskoczyć;
Sajetowego sukna nie chciało się zmoczyć;
Czeka… Aż tu przechodzi drogą pozytywek,
Więc w prośby, by go ludzie zanieśli do domu,
Zgodzili się, na skrzyni konno usiadł krzywek;
Gdy go tam przywiązali jak garść suchą łomu,
Nuż korbą kręcić, różne muzyki wygrywać
I do szynków zachodzić… musiał biedak śpiewać,
A nie śpiewać, to ludziom grać jak z dobrej woli…


KILKU

Cha! cha! cha!


ŻOŁNIERZ

                        Ze starego śmiejcie się żołnierza,
Lecz wara z ułomnego przedrwiwać niedoli.
Gdzie on?…


PIERWSZY Z LUDU

                        At w inną stronę poszła sobie wieża…


DRUGI Z LUDU

Car przeszedł, a my wszyscy patrzali jak głupce
Na garb i nie widzieli cara…


PIERWSZY Z LUDU

                        Wielka szkoda!
Idźmy lepiej po bruku wybijać hołupce,
Mówią, że z beczek wino leje się jak woda.

/ Lud się rozchodzi /



SCENA II

/ Wnętrze kościoła katedralnego — ołtarz wielki rzęsiście oświecony. — Prymas z bogato przybraną asystencją odprawia mszę. — Muzyka… Cesarz stoi pod szkarłatnym baldakimem, na szczeblach tronu polscy dygnitarze państwa i jenerałowie moskiewscy… Prymas lud żegna i przystępując do cesarza podaje mu koronę, cesarz kładzie ją na głowę. — Kanclerz podaje na wezgłowiu miecz państwa, cesarz mieczem robi znak krzyża na cztery strony świata. Prymas podaje księgę konstytucyjną /


CESARZ

/ kładąc rękę na księdze /

                        Przysięgam!…

/ Znów cisza głęboka… Prymas odchodzi do ołtarza i intonuje psalm „Te Deum” /



SCENA III

/ Plac przed zamkiem i lud jak w scenie pierwszej. Muzyka gra pieśń „God save”: Boże, zachowaj króla nam /


PIERWSZY Z LUDU

Car się ukoronował, wychodzi z kościoła,
Przysiągł konstytucyją święcić jak pacierze.


DRUGI Z LUDU

Wróciwszy, pewnie w zamku zasiądzie do stoła?
Choć królem, to jeść musi jak i każde zwierzę.


SZLACHCIC

A wiecież, co jeść będzie?


DRUGI Z LUDU

                        A proszę waszmości?
Toć zapewne nie będzie ogryzał tam kości,
Toż królowi na pokarm dostateczny stawa.


SZLACHCIC

Będzie zjadał bażanty, a na wety — prawa.


SZEWC

Waćpan musisz zagadki słać do Kuryjera.
Co to za krzyk?


PIERWSZY Z LUDU

                        Zapewne żandarm tłum przeciera.


STOJĄCY NA KOLUMNIE

O! nie, to się sam książę wdał z babami w boje.


GŁOS DALEKI KOBIECY

Dziecię moje! o! dziecię! dziecię! dziecię moje!


PIERWSZY Z LUDU

/ do stojącego na kolumnie /

Coż to za krzyk? Waszmości czoło aż pobladło.


STOJĄCY NA KOLUMNIE

Książę uderzył starą kobietę z dziecięciem,
Potknęła się i dziecko do rynsztoka padło.
Zbiegł się tłum… teraz cały ucieka przed księciem
I tylko widać starą nad dzieckiem kobietę,
Ciałem dziecię zakrywa… To odwaga rzadka!


GŁOS DALEKI

Dziecko zabite…


GŁOS BLIŻSZY

                        Dziecko zabite…


STOJĄCY NA KOLUMNIE

/ do dalszych /

                        Zabite…


LUD

A matka?…


STOJĄCY NA KOLUMNIE

                        Kto wie, czy to matka.


LUD

                        O! to matka,
Inna by już uciekła; co się tam z nią stało!?…


STOJĄCY NA KOLUMNIE

Czekajcie! Dwóch żandarmów niebogę porwało,
Zamietli przed cesarzem krwią polane bruki…

/ Lud częścią się rozchodzi ponury… Orszak koronacyjny powraca do zamku… Lud przerzedzony milczy — muzyka gra — ściemnia się. Lud rzuca się na sukno pokrywające estradę /


LUD

To dla nas sukno! dla nas! rozerwać je w sztuki!…

/ Ściemnia się coraz bardziej. — Ludzie rozerwali sukno i w czerwone płachty okryci rozchodzą się po ulicach… Przy beczkach z winem, widać jeszcze garstkę pijących... Człowiek, czarnym płaszczem okryty, miesza się między nich i śpiewa /


*ŚPIEW NIEZNAJOMEGO*

    Pijcie wino! pijcie wino!
    Nie wierzycie, że to cud,
    Gdy strumienie wina płyną,
    Choć nie sadzi winnic lud.
    Pij, drużyno! pij, drużyno!
Chrystus wodę mienił w wino,
    Gdy weselny słyszał śpiew,
Gdy wesele było w Kanie…

/ głośniej /

A gdy przyszło zmartwychwstanie,
Chrystus wino mienił w krew…
    Jutro błyśnie jutrznia wiary,
    Pijcie wino! idźcie spać!
    My weźmiemy win puchary,
    By je w śklanny sztylet zlać.
    Niech ten sztylet silne ramię
    W piersi wbije i załamie…
    Pijcie wino! idźcie śnić!
Lecz się będzie świt promienić,
Trzeba wino w krew przemienić,
    Przemienione wino pić!…

/ Pieśń ustaje — nieznajomy odchodzi /


PIERWSZY Z LUDU

Kto to śpiewał?


DRUGI Z LUDU

                        Śpiew huczał we mnie i pode mną…


TRZECI Z LUDU

Idźmy do domu… Jest coś strasznego… tak ciemno…



SCENA IV

/ Loch podziemny w kościele Św. Jana, wkoło trumny królów polskich, w głębi mały ołtarz. Przed ołtarzem stół okrągły — jedna lampa i krzesło. Prezes spisku sam jeden siedzi za stołem — w czarnej masce i z siwymi jak śnieg włosami… Widać schody prowadzące na górę do korytarzów kościelnych, na schodach szyldwach widny do połowy /


PREZES

/ sam /

    Ciemna jaskinio trumien, znam ja ciebie!
    Nieraz w te prochy iskrę myśli kładłem,
    Budziłem królów, serca ich odgadłem,
    Działali… w dziejach jak na jasnym niebie
    Nigdzie czerwone nie padały plamy. —
    Gdybyście, króle, z trumien dziś powstali,
    Ludzie by rzekli: «O, znamy was! znamy!
    Starzec nam o was mówił, żeście biali
    Jako anieli… Tak nam starzec prawił».
Jaż bym tron nieskalany Polaków zakrwawił?
Rzuciłem się w otchłani spisków czarne cienie,
Zapalonej młodzieży sztyletami władam,
Mam sto rąk, sto sztyletów… gdy chcę, sto ran zadam;
Wzrok mój przytępiał długim wiekiem, lecz sumnienie
Ma bystre oczy, widzę, że światło zagasło.
Lepiej przy Waszyngtonie było umrzeć…


SZYLDWACH

                        Hasło!…


GŁOS

Winkelried!


SZYLDWACH

                        Tędy!

/ schodzi do lochu zamaskowany w ubiorze księdza /


KSIĄDZ

                        Prezes wszystkich nas ubiegłeś.


PREZES

Nie dziw się, że mię w grobach pierwszego spostrzegłeś,
Starość mię prowadziła.


KSIĄDZ

                        Powiedz mi, prezesie,
Jak się to skończy?


PREZES

                        Nie wiem.


KSIĄDZ

                        Burza nie rozniesie
Sztyletów tak jak liści… Byle się udało!


PREZES

Pomnij, że nosisz szatę Zbawiciela białą!
Splamisz ją.


KSIĄDZ

                        Głos twój drżący…


PREZES

                        Zimno mi i ciemno…


KSIĄDZ

A mnie krew pali…


PREZES

                        Boże! zmiłuj się nade mną…
Księże! powiedz mi, wiele lat masz?…


KSIĄDZ

                        Pięćdziesiąty…


PREZES

Gdyś się rodził, rok miałem dwudziesty dziewiąty
I biłem się za wolność…


KSIĄDZ

                        Cóż stąd?


PREZES

                        Nic… wspomnienie.


KSIĄDZ

Zachwiałeś duszą moją — zbudziłeś sumnienie,
Cóż rozkażesz? co robić?


PREZES

/ z zapałem /

                        Wstrzymać ich, na Boga!
Niech myśl młodych ciemnicy nie przestąpi proga,
Niech spisek z czarną twarzą na świat nie wychodzi,
Bo tam na świecie białym błyszczy Boga słońce!
Zwołałem tu szalonych, bo wiatr grobów chłodzi,
Bo mogę wezwać prochy królów za obrońcę.
Jam niegdyś z piersi moich lał poety pienia,
Dziś bym je chętnie wydarł z kart wiekowej sławy
I spaliłbym je w ogniu, gdyby z ich płomienia
Myśl wydobyć głośniejszą nad młodzieńcze wrzawy,
Myśl łamiącą sztylety.


KSIĄDZ

                        Źle począłeś sobie,
Oni tu miecze jasne wyostrzą na grobie.


PREZES

Na grobie królów naszych? O hańbo! o wstydzie!
Ostrzyć miecz królobójczy? sztylety?


SZYLDWACH

                        Kto idzie?


GŁOS

Winkelried.


SZYLDWACH

                        Tędy droga.

/ Schodzi zamaskowany Podchorąży /


PREZES

/ do Księdza cicho /

                        Wesprzyj mię, biskupie.


KSIĄDZ

Poznany jestem… Maski zdradzają nas trupie.


PODCHORĄŻY

Ile się w trumnach królów robactwa wypasło?
Chciałbym podnieść te wieka, zajrzeć w prochy…


SZYLDWACH

                        Hasło!


GŁOS

Winkelried!

/ Schodzi zamaskowany Pierwszy z ludu /


PIERWSZY Z LUDU

                        Ha, prezesa głowa, chociaż stara,
Dobre obrała miejsce… Bo kościół otwarty
Na czterdziestogodzinne pacierze za cara,
A przy bramie kościelnej stoją szpiegów warty
I spisują pochwały dla człeka, co wchodzi
Pomodlić się za cara. — Więc to nic nie szkodzi,
Można jednym krzesiwem dwie hubki zapalić,
Będzie nas i kraj kochać, i szpieg cara chwalić.


SZYLDWACH

Kto idzie? ludzie, kto wy? hasło…


GŁOS

                        Winkelriedy!

/ Schodzi wielu maskowych różnego stanu /


PIERWSZY Z LUDU

Co to znaczy Winkelried?


DRUGI Z LUDU

                        Jakieś słowo czarów.


PODCHORĄŻY

Był to niegdyś dowodzca u wolnych Szwajcarów.
Śród walki w obie dłonie zgarnął wrogów dzidy
I wbił we własne serce, i drogę rozgrodził.


PIERWSZY Z LUDU

To by się dziś ów rycerz dobrze z nami zgodził!


PREZES

Cicho! módlcie się raczej! miejsce nie do gwarów,
Zeszliśmy się w grobowce składać sąd na carów,
Patrzcie więc w serca wasze! patrzcie w serca wasze!
Aby je wiecznej ludów nie przedać ohydzie.
Niech nas Bóg wieńcem prawdy gwiaździstej opasze,
Niech anioł cichy zejdzie pośród nas…


SZYLDWACH

                        Kto idzie?


GŁOS

Winkelried!

/ Tu słychać ciągle głos szyldwacha i odpowiadanie spiskowych. Ludzie różnego ubioru zamaskowani schodzą po szczeblach i siadają w milczeniu na ławach — głosy szyldwacha, coraz rzadsze, ustają zupełnie… cisza głęboka. — Zegar na wieży kościelnej bije z wolna… godziną dziesiątą /


PREZES

                        Bracia, w imię Boga sąd otwarty.

/ Chwila milczenia /


PIERWSZY Z LUDU

W imię Boga sztyletem piszę zemsty słowo…


DRUGI Z SPISKOWYCH

W imię Boga ja drugi.


INNY

                        Ja trzeci.


INNY

                        Ja czwarty…


PREZES

Ludzie, stoję przed wami z osiwiałą głową
I powiadam: czekajcie! Moje oczy stare
Widziały wielkich mężów i mówię wam święcie,
Żeście wy niepodobni do nich! Jeśli wiarę
Boga chowacie w sercu? na Boga zaklęcie
Wzywam was, ludzie: stójcie! i sztylety wasze
Zamieńcie na święcone w kościołach pałasze,
A kiedyś uderzemy w zmartwychwstania dzwony,
Tak że odgłosem królów zachwieją się trony
Jak drzewa podrąbane.


PODCHORĄŻY

                        W przeszłość patrzę ciemną
I widzę cień kobiety w żałobie — kto ona?
Patrzę w przyszłość — i widzę tysiąc gwiazd przede mną,
A cień przeszłości ku nim wyciąga ramiona;
Te gwiazdy to sztylety… Kraj nasz dawny widzę.
Mądrość rządców na starym zaszczepiła drzewie
Kraj młody, oba kwitły na jednej łodydze
Jako dwie róże barwą różne w jednym krzewie.
Jak dwaj równi rycerze w jednakowej zbroi
Chodzili pierś przy piersi z wrogiem staczać bitwy…
Jako dwie w łonie Boga tonące modlitwy,
Jedną natchnięte myślą — jak dwa pszczelnych roi,
Które pasiecznik zlewa w jednych ulów ściany…
  Onego czasu wielkie południa Tytany
Powstali przeciw Bogu — królom — i niewoli.
Bóg uśmiechnął się tylko na tronie szafirów,
Lecz króle padły na kształt zrąbanej topoli;
Gilotyna, okryta łachmanami kirów,
Niezmordowana, ręką wahała stalową,
A ilekroć skinęła, tłum umniejszał głową.
I widzieli ją króle, bo ta gilotyna
Była tragedią ludu, a króle widzami.
Więc zemsta! Nierządnica i car Katarzyna
Zabijające oko trzymała nad nami;
Osądziła nas wartych męczeńskiego wieńca,
Wymyśliła męczeństwo… Wziąwszy czaszkę spadłą
Z Burbońskiego tułowu — krwawą i pobladłą,
Wsadziła ją na tułów swego oblubieńca
I dała nam za króla, króla z trupią głową.
Potem spod niego kradła dziedzinę grobową,
A on ręką nie ruszył… I nie stało kiru
Na szatę matki naszej, więc w troje pocięto.
A dziś — zapytaj mewy lecącej z Sybiru,
Ilu w kopalniach jęczy? a ilu wyrżnięto?
A ilu przedzierżgniono w zdrajców i skalano?
A wszystkich nas łańcuchem z trupem powiązano,
Bo ta ziemia jest trupem. Brat się wściekł carowi,
Więc go rzucił na Polskę, niech pianą zaraża!
Zębem wściekłym rozrywa. Mściciele! spiskowi!
Gdy car wkładał koronę u stopni ołtarza,
Trzeba go było jasnym państwa mieczem zgładzić
I pogrzebać w kościele, i kościół wykadzić
Jak od dżumy tureckiej, i drzwi zamurować,
I rzec: O Boże! racz się nad grzesznym zmiłować!…
To wszystko — i nic więcej… Teraz car za stołem,
Satrapy nasze korni pokładli się czołem,
Win tryskają brylanty z kielichów tysiąca
I palą się pochodnie, a muzyka grzmiąca
Gipsy ze ścian oprósza. Kobiety dokoła
Rozkwitłe, świeże, wonne jak Saronu róże,
Na rosyjskich ramionach opierają czoła.

/ silnie /

Idźmy tam… i wypalmy ogniami na murze
Wyrok zemsty, zniszczenia, wyrok Baltazara.
Carowi niedopita z rąk wypadnie czara,
Błękitnym blaskiem mieczów napisane słowa
Wytłumaczy śmierć mędrsza niż głos Danijela.
A potem kraj nasz wolny! potem jasność dniowa!
Polska się granicami ku morzom rozstrzela
I po burzliwej nocy oddycha i żyje.
Żyje! czy temu słowu zajrzeliście w duszę?
Nie wiem… w tym jednym słowie jakieś serce bije,
Rozbieram je na dźwięki, na litery kruszę,
I w każdym dźwięku słyszę głos cały ogromny!
Dzień naszej zemsty będzie wielki — wiekopomny!
A dzień pierwszy wolności gdy radość roznieci,
Ludzie wesela krzykiem o niebo uderzą,
A potem długą ciemność niewoli przemierzą,
Siądą… i z wielkim łkaniem zapłaczą jak dzieci,
I słychać będzie płacz ogromny zmartwychwstania.

/ Słychać szmer zapału /


PREZES

Piekielna myśl złoconym obrazom przygania,
Nie śmiałbyś zgłębić myśli — sumnienia oczyma,
Ciebie młodzieńczy zapał nad przepaścią trzyma.
Patrz, car zabity — we krwi — zabita rodzina —
Bo to następstwo zbrodni… lecz nas Bóg ukarze!


PODCHORĄŻY

Z Cezara karła weźmy zemstę Rzymianina.


PREZES

A gdy jaki Antoniusz Europie pokaże
Płaszcz skrwawiony Cezara?… i do zemsty zbudzi?
A kiedy się na Polskę wszystkie ludy zwalą,
Wielu przeciw postawisz wojska? wielu ludzi?
Czym zbrojnych? Czy sztyletu zakrwawioną stalą?


KSIĄDZ

Coż powie głos z mównicy? gdy ciało mocarza,
Który swym berłem trony Europy podważa,
Wśród kadzidł, świec jarzących na katafalk wniosą,
O ludy! ludy! płaczcie łez rzęsistą rosą
I za ziemię Lechitów w prochy bijcie czołem,
I posypujcie czoła prochem i popiołem,
Bo ta ziemia Jaheli uzbrojona ćwiekiem,
Niegodnie…


PODCHORĄŻY

                        Strój cię świętym wydaje człowiekiem.
Miałeś na cara pogrzeb mowę napisaną.
Wiatr jakiś chorągiewkę okręcił blaszaną,
Obosieczne kazanie przeciw nam obrócił.
Miało być tak w kazaniu: «Naród więzy zrzucił,
Więc przed ziemią Lechitów, ludy, bijcie czołem,
A króle niechaj głowy posypią popiołem
I wyją na ulicach».


SPISKOWCY

                        Cha! cha! cha!


PREZES

                        Przeklęty,
Kto śmiechem groby królów znieważa…


KSIĄDZ

                        Wyklęty!


PIERWSZY Z LUDU

Zwołali nas, ażeby naśmiać się do woli,
Obłąkać i przeklinać…


KSIĄDZ

                        Sam Bóg nie pozwoli,
Aby zbrodnia, w kościelnym rozwinięta domu,
Miała ogień błyskawic ze skrzydłami gromu.
Bóg! co zabójców rzuca w piekielne ogniska!


STARZEC Z LUDU

Wiele potrzeba zabójstw, nim się kraj odzyska?


GŁOS Z TŁUMU

Car…


STARZEC

                        To jedne…


GŁOS

                        Carowa żona…


STARZEC

                        Drugie…


GŁOS

                        I dwóch braci…


STARZEC

Cztery… Licz dalej, bracie, bo się liczba straci…


GŁOS

Syn cara…


STARZEC

                        Piąte…


GŁOS

                        I już wszyscy.


STARZEC

                        Zabijajcie!!!
A krew niech na mnie spada…


PREZES

                        Masz włos biały, starcze!


STARZEC

Do ciebie nic nie mówię… Spiskowi, słuchajcie!
Jeśli krwi ciężarowi jeden nie wystarczę,
Syny moje i córki za was się poświęcą.
Krew dziecka i kobiety sam wezmę — książęcą
Syny wezmą. — Dwóm córkom nieszczęsnym na głowy,
Na dwie — bo słabe — rzucę lekką krew cesarza.
A kiedy Bóg zawoła w straszny dzień sądowy,
Stanę przed Bogiem obok jakiego mocarza,
Co się codzienną zbrodnią we łzach ludu pławi;
I powiem: «Boże! Boże, patrz, otośmy krwawi!
Zdjęliśmy tę krew z ludzi, aby drzewo krzyża
Lżejsze było płaczącym na ziemskim padole;
A teraz się na Twoję opuszczamy wolę…»


PODCHORĄŻY

O! Błogosław mi, starcze!


KSIĄDZ

                        On Bogu ubliża,
Sprawiedliwości boskiej…


PODCHORĄŻY

                        Milcz, księże! milcz, księże!
Myśli w niebo lecącej twój wzrok nie dosięże…
Więc oto jest ogromna poświęceń nauka!
Mnie samego ten starzec nową natchnął wiarą.
Chyba was po tych słowach sam szatan oszuka,
Chybam ja Boga jakąś obciążony karą,
Jeśli wyrazy sieję jak kwiat bezowocny.
Wierzcie mi! wierzcie, ludzie! jam jest wielki, mocny.
Jedyną słabość zamknę w sercu tajemniczym,
Robak smutku mię gryzie… tak że mówiąc z wami,
Chciałbym przestać… i usiąść, i zalać się łzami;
Lecz ten smutek — to żałość dziecinna po niczym,
Może po kraju… Ludzie, wierzyć powinniście
Człowiekowi, co cierpi… nie siadać pod drzewem,
Któremu wiek spróchniałe poobrywał liście…

/ z rozpaczą /

O gdyby lutni! ja bym was poruszył śpiewem;
Gdyby historii księga!… przeczytałbym kartę
O Polszcze, kiedy była kwitnąca, szczęśliwa,
A wstalibyście wszyscy jak groby otwarte,
Rzucające mścicieli… Mnie zapał rozrywa,
Zdaje mi się, że piersi otworzył na poły,
Że powinniście widzieć czyste serce moje…
Nie przyszedłem was błąkać jak ciemne anioły
Ani się waham myślą przecięty na dwoje,
Jestem cały i jeden… A gdy kraj ocalę,
Nie zasiądę na tronie, przy tronie, pod tronem,
Ja się w chwili ofiarnej jak kadzidło spalę!
Imienia nie zostawię po ciele spalonem,
Tylko echo… i miejsce jakieś wielkie! próżne!
A dzieje będą memu imieniowi dłużne
Pochwałą, a zapłacą tylko zapomnieniem.
Nic! nic po mnie!… lecz imię ON i tym imieniem
Piastunki na królewskie dzieci będą swarzyć,
Królątka zaczną płakać i nocami marzyć
O bezimiennym duchu, co zrywa korony…
Dla was życie, kraina wolna, dla was trony;
Ja wszystko skończę z chwilą ogromną odrodu.
Lecz dajcie mi się w ręce, zamiast trzymać berło
Niechaj piastuję siłę olbrzymią narodu!
A koronę Jehowy przyozdobię perłą
Ludu zmartwychwstałego… Dajcie mi się w ręce!
Ani mię duma wstrzyma, ani sny zwierzęce,
Póki długiej wolności nie zaszczepię wieki,
Niechaj się sen do moich powiek nie przybliża.
Lękacie się? — więc weźcie, przybijcie do krzyża,
Niech mam jako Regulus obcięte powieki,
Niechaj wiecznie bezsenny na kraj patrzę mrący,
Potem nieście przed sobą godło — krzyż cierpiący
Nie zgubi was… Przysięgam na ojcowskie cienie!
I na mękę Chrystusa!… Przysięgam, że wiara
Mówi wam: «Wy jesteście krainy sumnienie,
Zburzcie się — i z dusz waszych odrzućcie grzech cara».
I przysięgam wam jeszcze! że przysięgłem szczerze!
Jak chcę zbawienia duszy mojej! jak w nią wierzę!
Tak dajcie mi się w ręce…


PREZES

                        O! głos mi zastyga,
Nie mogę mówić…

/ siada i płaszczem twarz zakrywa /


PODCHORĄŻY

                        Starcze! zapał cię prześciga?
Oto pierwsze zwycięstwo… pokonam! lub zginę!…
Ha! carze, ty nam polską ukradłeś krainę?
Za to śmierć! bo wiedziałeś kradnąc, żeś wart śmierci!
Ha! carze, tyś ją zabił i rozdarł na ćwierci,
Potem kawały, spadłe z gilotyny ścienic,
Przybiłeś do trzech tronów jak do trzech szubienic,
Gdzie na nie patrzą wzgardą królewscy zbrodniarze;
Carze! gdybyś dwa razy mógł umrzeć? O! carze,
Dwa razy ciebie przed sąd Boga zapozywam!…

/ Słychać szmer w tłumie… podnoszą sztylety… wstają z ław /


PREZES

/ zrzuca płaszcz z głowy… Wstaje i robi znak umywania rąk, potem mówi z wolna i poważnie /

Róbcie, jak chcecie… Lecz ja ręce z krwi umywam.


PODCHORĄŻY

/ do spiskowych /

A wy?…

/ Milczenie długie /


SZYLDWACH

/ przy wejściu /

                        Kto idzie? hasło?

/ Milczenie /


SPISKOWI

                        Zginęliśmy! zdrada!


PODCHORĄŻY

Ciszej…

/ Słychać odgłos padającego człowieka /


SZYLDWACH

                        Nie wiedział hasła…


PIERWSZY SPISKOWY

                        Trup po schodach spada.


PODCHORĄŻY

Nie drżyj, prezesie! wszakże z krwi umyłeś dłonie?

/ zbliża się z lampą do trupa /

Dajcie mi lampę… sztylet w zabitego łonie…
Na piersiach jakiś papier pomięty, rozdarty…
Tak… jest to zdanie sprawy ze szpiegowskiej warty.
To szpieg… Więc go zakopać tam — w kącie ciemnicy.

/ Dwóch ze spiskowych unoszą w kąt trupa, zapalają dwie latarnie — i grób kopią /


PREZES

Rozchodźmy się ze schadzki… drugiej nie naznaczam.


PODCHORĄŻY

Starcze, umiesz korzystać z losu błyskawicy?
Z marnego przerażenia? Lecz ja nie rozpaczam,
Każdy z osobna cara osądzi zbrodniarza,
Rozłam myśli na głosów pojedyńcze wota,
A obaczemy, zapał, trwogali przeważa?


PREZES

Niech tak będzie… przeważy staropolska cnota.
Czymże będziem głosować?…


KSIĄDZ

                        Radzi sługa boży,
Kto jest za śmiercią cara, rzuci na stół kulę,
Kto za uniewinnieniem, niechaj grosz położy…
Ten grosz znajdzie się zawsze w ubogich szkatule…

/ Rzuca pieniądz — za nim prezes pieniądz kładzie, potem spiskowi kolejno rzucają z brzękiem kule lub pieniądze… /


PIERWSZY ZE SPISKOWYCH

Za prezesa przykładem niechaj grosz utracę.


INNY

Nie mam grosza przy duszy, a więc kulę kładę,
Niech żyje wolność!


INNY

                        A ja grosza nie zapłacę
Za cara życie…


INNY

                        Może kupujemy zdradę,
Niech z grosiwa nasz prezes zda sprawę, czas przyjdzie.


PIERWSZY ZE SPISKOWYCH

/ do ludzi kopiących grób /

Wy, co tam grób kopiecie, chodźcie… rzecz tu idzie
O to, czy grosz, czy kulę rzucić.


KOPIĄCY GRÓB

                        Wiemy! Wiemy!
My dla głuchego człeka mogiłę kopiemy,
Lecz sami z łaski Boga nie głuszce.


PIERWSZY ZE SPISKOWYCH

                        Grosz dali;
Widać, że się w grabarzy nie chcą pisać cechu,
Lękają się, by carom grobu nie kopali.
Obaczemyż, z którego wiatr powieje miechu
I pogra na organach?

/ Wszyscy koleją przeszli… Prezes liczy… /


PREZES

                        Świećcie mi pochodnią —
Dzięki ci, Boże, tylko pięć głosów za zbrodnią.


PODCHORĄŻY

Więc car zginie…


PREZES

                        Młodzieńcze, pięć kul tylko padło…
Stu pięćdziesięciu przeciw zbrodni głosowało…


PODCHORĄŻY

/ do Prezesa /


PREZES

Wszak maski nie włożyłem na me włosy białe.


PODCHORĄŻY

Wiecznie śpiewasz to samo! hymn starości piejesz;
Jako bakałarz szkolny w duszę dzieci siejesz
Naukę, aby wstali przed zbielałym włosem. —
Pamiętaj, że są ludzie tknięci nieszczęść ciosem,
Ludzie z bijącym sercem i z duszą płomienną,
Których włosy zbielały w jedną noc bezsenną;
Więc ich uszanuj — wstań przed nimi, stare dziecię…

/ do Spiskowych /

A wam wszystkim śmiem długie przepowiedzieć życie,
Boście umieli wybrać gwiazdę przewodnika;
Idźcie za srebrną głową w noc niewoli czarną —
We mnie wszystka nadzieja upada i znika;
Boście z tłumu wysiani jak największe ziarno,
A tak mali jesteście… Idźcie! gardzę wami!
Kto nie śmiał się poświęcić, może zdradę knuje?
Więc na znak wzgardy, ludziom okrytym maskami
Rzucam pod nogi życie moje… i daruję…

/ zrywa maskę z twarzy /


SPISKOWI

To Kordian! Kordian! Kordian! nie znasz nas, Kordianie!…
Nie ma tu zdrajcy! nie ma! Patrzaj w nasze twarze.

/ Wszyscy demaskują się… Kordian rzuca wzrok dokoła, zamyśla się i potem wznosząc głowę mówi z wolna /


KORDIAN

Pośród szlachetnych Kordian zwycięzcą zostanie.
Wy oblicza, on myśli i serce pokaże.
Kordian ma wartę w zamku tej nocy… słyszycie?
Kordian ma wartę w zamku w nocy…

/ zbliża się do stoła; na kawałku papieru pisze słów kilka i rzuca je Spiskowym /


PIERWSZY ZE SPISKOWYCH

/ czyta /

                        «Narodowi
Zapisuję, co mogę… Krew moją i życie,
I tron do rozrządzenia próżny».


KORDIAN

/ opiera się o ołtarz i patrzy z obłąkaniem na milczących Spiskowych… potem macha ręką i mówi: /

                        Precz, spiskowi!

/ Rozchodzą się wszyscy w milczeniu… Kordian stoi oparty o ołtarz pogrążony w myślach… Dwaj grabarze zakopali ciało i zostawiwszy na mogile palące się latarnie odchodzą… Prezes sądu sam zostaje — i klęka u stopni ołtarza za stojącym Kordianem /


PREZES

Kordianie!


KORDIAN

/ obraca się i mówi z obłąkaniem coraz wzrastającym: /

                        Któż mię budzi? czy godzina biła?
Przychodzę do pamięci… latarnie — mogiła…
Jesteś jednym z grabarzy i żądasz zapłaty?
Ha — oto masz z Najświętszą Panną dwa dukaty,
Które mi dała matka błogosławiąc syna.
Musisz mieć dzieci? Słuchaj! niech twoja rodzina
Westchnie za mną do Boga.


PREZES

                        Och! ja nie mam dzieci!


KORDIAN

Nie masz? a włos twój biały jako srebro świeci;
Tyś nic za twoje życie nie odpłacił Bogu.


PREZES

Kordianie! oto klęczę na ołtarza progu,
Lecz nie przed Bogiem, klęczę, Kordianie, przed tobą.
Jam cię na śmierć poświęcił, teraz walczę z sobą,
Z sumnieniem, jam sąd zmroził sumnieniem…


KORDIAN

                        Ha! stary!
Kładziesz zbrodnią na zbrodnią, klękłeś przed zbrodniarzem.
Chodź ze mną — zajrzym w księgi i światu wykażem,
Że Polska cala żadnej nie godna ofiary,
Że ja będę zbrodniarzem…


PREZES

                        Na Boga, Kordianie!
Ty masz gorączkę, w oczach dziwne obłąkanie…


KORDIAN

To nic, starcze… To włos mi siwieje i boli,
Włos każdy cierpi, czuję zgon każdego włosa;
To nic… Na grobie wsadzisz dwie rószczki topoli
I różę… Potem spadnie łez rzęsistych rosa,
To mi włosy ożyją… Masz pióro przy sobie?
Chciałbym spisać imiona płaczących nade mną. —
Ojciec w grobie — i matka w grobie — krewni w grobie,
Ona — jak w grobie… Więc nikt po mnie! wszyscy ze mną!
A szubienica będzie pomnikiem grobowym…


PREZES

Kordianie! oto pismo, któreś dał spiskowym,
Schowaj je, spal, bądź wolnym od przyrzeczeń słowa.


KORDIAN

Raz, dwa, trzy, broń na ramię, warta pałacowa…
Czujność… Głupie wyrazy, stąpać, jak nakażą?
Starcze, nudzisz mię! nudzisz nieruchomą twarzą,
Nie będę mógł zapomnieć, że starym nie będę.
Jeśli cię kiedy z kołem mych dzieci obsiędę,
Pluń mi na siwe włosy.

/ Zegar na wieży bije jedynastą /

                        To z nieba wołanie.

/ Wybiega. Prezes za nim wyciąga ręce /


PREZES

Kordianie — stój, na Boga zaklinam… Kordianie!

/ wychodzi za nim /



SCENA V

/ Sala tak nazwana koncertowa w zamku królewskim, oświecona lampą — wkoło kolumny z marmuru, ściany zamalowane arabeskami — widać przez drzwi otwarte na przestrzał ciąg długich ciemnych pokojów, w końcu błyska słabe światło sypialnej komnaty cara. Kordian oparty na bagnecie karabinu. Różne widma /


KORDIAN

/ idąc naprzód z karabinem /

Puszczajcie mię! puszczajcie! jam carów morderca;
    Idę zabijać… ktoś mię za włos trzyma.


IMAGINACJA

    Słuchaj! ja mówię oczyma.


STRACH

    Słuchaj! mówię biciem serca.


KORDIAN

    Nikogo nié ma,
    Ktoś gada…


IMAGINACJA

Nie patrz na mnie, lecz patrzaj, gdzie ja palcem wskażę.


KORDIAN

Palca twego nie widzę, lecz mój wzrok upada
Tam, gdzie wskazujesz palcem. Widzę jakieś twarze.
    To arabeski, ścienne malowidła.


STRACH

    Przekonaj się! wpatrzaj się w ściany.
    Ściana gadem się rusza… przebrzydła…
    Każdy wąż złota ogniem nalany,
    Pierścieniami rozwija się z muru.
Kolumny potrząsają wężów zwitych grzywę;
    Sfinksy straszliwe
    Spełzły z marmuru;
Sfinksy płaczą jak dzieci — węże jak wiatr świszczą.
Nie nastąp na nie… patrzaj… wiją się i błyszczą.


IMAGINACJA

    Jako motyl płocha, powiewna,
    Odleciała od ściany dziewica;
    Może jakaś zaklęta królewna?
    Królewna — lub czarnoksiężnica?
    Przypomnij! widziałeś jej lica,
    Przypomnij! do kogoś podobna,
    Przypomnij!
Tamta była posępna i patrzała skromniej,
    U tej szata gwiazdami ozdobna,
    To gwiazdy prawdziwe — to światy,
    Błyszczą na szafirze szaty…
    Jest to pasterka z gwiazd sioła,
    Kosz na głowie, w koszu kwiaty,
    I twarz anioła.


STRACH

    Lecz patrz na oczy! nieruchome oczy!
    Gdzie się obrócisz, patrzą za tobą.


IMAGINACJA

    Czy czujesz woń jej warkoczy?


STRACH

    Rozgniotłeś węża pod sobą.
    Pękła żmija.


KORDIAN

    Jezus Maryja!!!

/ przeciera oczy /

Sen zniknął… Naprzód! naprzód z bagnetem w pierś cara!

/ Wchodzi do następującej sali — zupełnie ciemnej. Na lewo drzwi otwarte do gabinetu konferencyjnego. Pokój ten, w kształcie wyzłoconego jaja, zupełnie księżycem oświecony. W środku stoi trójnóg sztucznie ze złota urobiony — a na nim leży carska korona /


OBIE WŁADZE

Stój!…


KORDIAN

                        Puśćcie! Boska cięży na mnie kara!…


OBIE WŁADZE

Słuchaj! szum głuchy z milczeniem się bije,
    Jak gdyby wicher wleciał w komnat szyje.
    Niby szum suchego drzewa,
    Niby ulewa
Grzmi o dachy pałacu… grzmi… a księżyc świeci!


KORDIAN

/ patrząc do gabinetu konferencyjnego /

Ta komnata srebrnego nalała się blasku,
Trójnóg złoty — korona leży na trójnogu,
Jest to korona carów dzisiaj — lecz o brzasku
Ta korona należeć będzie tylko — Bogu…
Idźmy! Nie mogę oczu odpiąć od korony.


IMAGINACJA

Patrz dłużej — krew z niej kapie, a pod nią schylony
    Człowiek czarny jak smoła,
    Zajęty pracą…


STRACH

    Dwa rogi wytrysły mu z czoła,
    Oczy jak żar — bez powiek…
    Skąd on? i na co?


KORDIAN

    Skąd? i na co ten człowiek?


WIDMO

    Koronę nosił car,
    Krew Piotrów, krew Iwana
    Leje się z niej jak z czar;
    Podłogę polską czyszczę,
    Bo krwią carów zwalana;
    Ale śladu nie zniszczę,
    Chyba za drugi wiek!…


KORDIAN

    Jeśli nie zmyjesz wodą z polskich rzek,
    Przyniosę krwi — podłogę całą
    Wymyjemy, będzie białą
    Jak twarz trupa.

/ po chwili /

    Jeszcze jedną komnatę przejść trzeba.

/ wchodzi do sali tronowej /

Ciemno — i czarne okna; żadnej gwiazdy z nieba —
Tam wiedzie — droga na kształt ognistego słupa.
Lampa strzeże cesarza, oświeca mu łoże
    I leje światło na posadzki szkliste,
    Jak księżyc po wód jeziorze.
    Chwyta łódź moją w kręgi ogniste…
Płynę zawrotem głowy… któż doda podniety?


IMAGINACJA

    Twój bagnet łysnął… płomienne bagnety
Zleciały się w powietrzu i z ostrzem się zbiegły…
Jak rybki, gdy w krysztale kruszynę spostrzegły…
    Zleciały się i stal szczypią,
    I palą.
    W powietrze uderzasz stalą,
    Z powietrza jak iskry się sypią.
Czekaj, aż się ul cały płomyków wyroi…


STRACH

Nie patrz tylko za siebie — bo tam u podwoi…

/ Kordian obraca się /


IMAGINACJA

Dwie z malakitu wazy, w nich dwa drzewa rosną
    Zimą i wiosną.
Patrz! liście z ludzkich uszu, z oczu ludzkich kwiaty,
I zwykły nasionami języków się plemić,
Lecz cesarz rwie nasiona, by drzewa oniemić…
Więc jak nieme hajduki przy wejściu komnaty
    Patrzą kwiatem — liściem słyszą;
    A wszystko z grobową ciszą
    W grubiejący pień się wlewa…


KORDIAN

    Widzą! i słyszą! drzewa…


STRACH

Nie zaglądaj przez okna na ciemną ulicę!

/ Kordian patrzy przez okno /


IMAGINACJA

Z kościoła aż do zamku orszak zmarłych długi,
    Niosą żółte gromnice,
    Wiele trupów… jeden, drugi,
    Setny, nie przeliczysz więcej…
    Tysiąc tysięcy…
    Berła — korony — szaty króleskie.
    Z gromnic dymy niebieskie
    Mglą trupom twarze kościane.
A trumien, ile trupów — każdy niesie trumnę;
    Rzucają pod zamku ścianę,
    Budują wschodów kolumnę,
    Wysoko jak stogi gumien…
    Trumny się kruszą,
    Lecz tyle trumien!
    Wejść muszą.


KORDIAN

Gdzie idą?


IMAGINACJA

                        Tu.


KORDIAN

                        Czy cara trumnami uduszą?


IMAGINACJA

Ciszej! patrz… jakieś straszydło
Z ognistą twarzą wyszło z sypialnej komnaty.
Nie słychać kroku jego, choć posadzek kraty
Rozstępują się — łamią pod nogą obrzydłą.


STRACH

    Czuć krew! Wyszedł z tamtej komnaty…
    Tam śpi cesarz w łożu białem,
Ten człowiek stamtąd wyszedł…


IMAGINACJA

                        Widziałeś?


KORDIAN

                        Widziałem?


STRACH

Co on tam robił?


KORDIAN

                        Co on tam robił?


DIABEŁ

Zdławiłem cara — i byłbym go dobił,
Lecz tak we śnie do ojca mojego podobny.


IMAGINACJA

    Słyszysz dzwonów jęk żałobny…
    Po całym mieście i na wszystkie strony?…


KORDIAN

/ z przerażeniem /

    Słyszę — dzwony —


IMAGINACJA

    Błysk w szybach sali…
Po trumnach wszedł trup i stoi cichy w oknie,
    Gromnicą szyby pali.
Wiatr zrywa mu płaszcz — a robak w każdym włóknie
    Jak nić biała…
Gdzie oczu blask, tam świeci kość spróchniała.
To trupów kat… wykona, co uchwalą…
    Patrz, w okno bije… rozbija…


KORDIAN

    Jezus! Maryja!


IMAGINACJA

    Zniknął… trumny się walą
    Jak grom.


STRACH

    Wracaj, tu czarta dom…


KORDIAN

    Pójdę mimo diabłów głosy,
    Abym się we krwi ochłodził.
    Tłum jakiś drogę zagrodził,
    Przejść nie można… jak przez kłosy
    Trzeba deptać… nie roztrącę.
    Widma blade i milczące
    Jak stooki strażnik pawi
    Zaglądają w tamte drzwi,
    Gdzie śpi cesarz… Czy ciekawi,
    Jaka barwa carskiej krwi?…
    Ha… mówcie… czy się nie budzi…
Pożarłbym teraz mowę stu tysiąca ludzi…
    Jak w grobie głucho…

/ Słychać dzwon na jutrznią /

    Ktoś mi przez ucho
    Do mózgu sztylet wbija…
    Jezus! Maryja!

/ wymawiając ostatnie słowo pada bez czucia krzyżem na bagnecie u drzwi sypialnego cara pokoju /

/ Car. Wychodzi z sypialnego pokoju z lampą nocną w ręku /


CAR

Słyszałem jakiś stuk i czułem we snów burzy,
Jakby mię ktoś za gardło cisnął szarfą.
Czułem, co niegdyś ojciec mój, lecz czułem dłużej.
Czyż zawsze sen ma być sumnienia harfą,
Po której grają wichry strachu?… Idźmy. —
Lecz nie znam dróg, zabłądzę w gmachu.

/ chce iść i potyka się o leżącego Kordiana /

Coż to? co to się znaczy?… tu trup jakiś leży…
Z bagnetem w ręku, mundur polskich ma żołnierzy
Ze szkoły podchorążych. Pewnie stał na warcie
I szedł do mnie zabijać?… Padł na samym progu…
Wszak brat mi za nich ręczył? Kusicielu! czarcie!
Nie natrącaj mi na myśl brata — w każdym wrogu
Pokazujesz mi brata, nie, to być nie może…
O gdyby wstał ten człowiek i przemówił słowo!…
Ciepły… Wstań! mów! bo szpadą gardło ci otworzę.
Mów, czy to brat ci kazał?

/ szpadą rani w rękę Kordiana, który oczy otwiera /


KORDIAN

/ z obłąkaniem /

                        Z pochodnią grobową
Trupy w oknie.


CAR

                        Przemówił… Otwórz jeszcze usta,
Wymów: brat? — słowo krótkie… brat?


KORDIAN

                        Blady jak chusta
Car śpi… Jezus Maryja!… świt zaczął pobielać…


CAR

Nic z niego się nie dowiem ni z ust, ani z twarzy…
O! to brat… brat mój pewnie…

/ woła /

                        Straży! moja straży!

/ Wbiegają żołnierze. Car pokazuje na Kordiana /

Jeśli nie zwaryjował ten żołnierz… rozstrzelać…



SCENA VI. SZPITAL WARIATÓW

/ Widać klatki, w których siedzą łańcuchami powiązani waryjaci, niektórzy chodzą wolno. — Kordian leży na łóżku w gorączce. Dozorca szpitalu. — Doktor obcy /


DOZORCA

/ do Doktora /

Waćpan przyszedłeś zwiedzić szpital waryjatów?


DOKTOR

Oto jest pozwolenie.

/ daje dukata /


DOZORCA

                        Z podpisem dukatów…
Wolno panu, gdzie zechcesz, zazierać do klatek,
Tu waryjaci, dalej sala waryjatek…
Cały szpital rozłożę jak zegar po sztuce…
Pan zapewne w medycznej ćwiczysz się nauce?


DOKTOR

Tak.


DOZORCA

                        Jakież systemata pan doktor zachwala?


DOKTOR

Macanie głów…


DOZORCA

                        Rozumiem, to systemat Galla.


DOKTOR

Tak.


DOZORCA

                        Ciekawość mię bierze, czy się pan przekona
Z głów, która tutaj głowa najostrzej szalona?


DOKTOR

O! ja odgadnę z twarzy sądem Lawatera.

/ wskazując na Kordiana /

Ot — ta…


DOZORCA

                        Wzrok eskulapa niedobrze przeziera,
Ten młodzieniec wszedł tutaj, bo cesarz osądził,
Że musi być szalony — lecz cesarz pobłądził.
Ten młody ma gorączkę, lecz rozsądek zdrowy,
Zdrowszy niż twój, doktorze, niż mój nawet.


DOKTOR

                        Nawet?


DOZORCA

Ha! obraziłem ciebie, paluszku Gallowy!
Chciałbyś mi ostrym słówkiem odpalić wet za wet
I abyś dowiódł, że ten młody pstro ma w głowie,
Może dowiedziesz, żem ja szalony?


DOKTOR

                        Któż to wie?…
Pozwól mi pan zapalić cygaro hawańskie…


DOZORCA

Nie mam ognia.

/ rzucając dukat /

                        Do kroćset! dukat dłoń mi piecze.


DOKTOR

/ podejmuje dukat i zapala przy nim cygaro — potem Dozorcy… /

Dziękuję.


DOZORCA

                        O! na Boga, to sztuki szatańskie!


DOKTOR

Tak ci się to wydało, rozumny człowiecze,
Patrz, dukat zimny jak lód, pali, bo czerwony.


DOZORCA

Czy mi się zdało? czym ja doprawdy szalony?
Niech mię Najświętsza Panna w swej opiece trzyma!


DOKTOR

Nie patrz nigdy na dukat rozsądku oczyma,
Dukat jest elementem, żywiołem…


DOZORCA

                        Prawdziwie!
Odejść muszę, gdy słucham, rozum sobie krzywię.

/ Dozorca odchodzi /


DOKTOR

Wypędziłem go przecie, jutro oszaleje
Myśląc o tym dukacie; teraz mam nadzieję,
Że sam na sam z szalonym pogadam młodzieńcem.

/ siada na łóżku Kordiana /


KORDIAN

Ktoś ty jest? brat mój? krewny?


DOKTOR

                        Jestem zapaleńcem.


KORDIAN

Musiałeś się więc chyba urodzić dziś rano?
Wszyscy dotąd mówili, żem jeden na świecie.


DOKTOR

Ciebie znali, mnie jeszcze dotąd nie poznano,
Siedziałem sobie cicho zamknięty w sztylecie.


KORDIAN

Daj mi pić… mam gorączkę… słów twych nie rozumiem.


DOKTOR

Natęż uwagę… jasno tłumaczyć się umiem,
Ale natęż uwagę mocno! mocno! mocno!


KORDIAN

Natężyłem… Znam ciebie…


DOKTOR

                        W godzinę północną
Wychodziłem z sypialnej cesarza komnaty.


KORDIAN

Cóż tam robiłeś?


DOKTOR

                        Ha! nic, polewałem kwiaty…


KORDIAN

Co? Owe drzewa pełne uszu, bez języków…


DOKTOR

Tak, to klony… a inne rosną w liść krzyżyków
Jak gwoździki maltańskie; inne jako trzciny
Pełne kolan i puste, a cesarza syny
Na pustych kolankowych trzcinach grać się uczą.


KORDIAN

Czemu twoje wyrazy tak brzęczą i huczą?
Gadaj ciszej… Czy jakiej nie umiesz modlitwy?


DOKTOR

Umiem jedną, co ludzi popycha do bitwy.


KORDIAN

Nie chcę… za głośna będzie, a może bezbożna?


DOKTOR

To modlitwa turecka, jak księżyc dwurożna,
Jednym rogiem zabija wroga, drugim siebie…


KORDIAN

Wszak potrzeba bić wrogów?


DOKTOR

                        Wiem o tej potrzebie…
Naród ginie, dlaczego? — aby wieszcz narodu
Miał treść do poematu, a wieszcz rym odlewał,
Aby nieliczną iskrę ognia pośród lodu
Z pieśni wygrzebał anioł i w niebie zaśpiewał.
Widzisz, jak cenię wieszczów gromowładne plemię.


KORDIAN

Nie — to nie tak… inaczej… idź z nieba na ziemię.


DOKTOR

Rozumiem. Hymn anioła w wieszcza się przelewa,
Zaśpiewał — naród ginie, bo poeta śpiewa.


KORDIAN

Głupiś! Mów co ze starych testamentów księgi.


DOKTOR

Faraon kiedy stanął na szczycie potęgi,
Śniło mu się, że siedem wypasionych wołów
Siedem chudych pożarło.


KORDIAN

                        Nie! to nie tak było…


DOKTOR

Ale tak jest, zapytaj potomka Mogołów…


KORDIAN

Mów o czym innym, Pismo święte mię zabiło.
Czy nie jesteś botanik?…


DOKTOR

                        Żądam tajemnicy,
A zwierzę się, żem wcale nowe odkrył ziele;
Rośnie na moim oknie, w rycerskiej przyłbicy,
Posiane w stu miast dawnych ostygłym popiele.
Wkrótce, jak się spodziewam, wyda pączek liczny
Jak myśli milijonów… a potem kwiat śliczny,
Czerwony jak krew ludzi, a potem nasienie
W strąkach wielkich zawarte, które pękną z trzaskiem
Jak milijony harmat… Wpadasz w zachwycenie?
Oczy twe poetycznym zapłonęły blaskiem.


KORDIAN

Czy ta roślina kwitnie? plemi się?…


DOKTOR

                        Już wschodzi.


KORDIAN

Wschodzi dopiero?


DOKTOR

                        Tak jest, a że mróz jej szkodzi,
Więc ją do czasu garnkiem przykryłem kuchennym.


KORDIAN

Dręczysz mię — nudzisz — łamiesz — gryziesz — jestem sennym…
Gadaj mi nie o kwiatach.


DOKTOR

                        Trzy są elementa,
Które składają rozum, trzy wielkie myślniki.
Przez nie wytłumaczona jasno Trójca święta.
Myślnik jedność — urodził wielości liczniki,
Z nieskończoności starszej określność wypływa;
A związek między nimi, myśl, co porównywa,
Jest trzecim elementem, z trzech trójca się składa;
Bez wyobrażeń liczby wnet jedność upada;
Bez określności bytu — nieskończoność niknie;
Więc jedna równa drugiej jak Ojciec Synowi,
Względność ich dała życie świętemu Duchowi,
A wszystkie trzy idee są trójcą — rozumem.


KORDIAN

Napełniłeś mi uszy oceanu szumem,
Mam gorączkę… Człowieku, co prawisz, u kata?


DOKTOR

Wyleczę ciebie… Teraz o stworzeniu świata,
Czy o stworzeniu ludów… Świat przed ludźmi ginie;
Ziemia to orzech, w chmurnej zawarty łupinie.
Bóg przez sześć dni wiekowych stwarzał ziemskie ludy.
W pierwszym dniu stworzył państwo modlące się Judy,
To była ziemia, na niej wyrosły narody.
W drugim dniu porozlewał wschodnich ludów wody,
W trzecim — jak drzewa greckie wyrosły plemiona;
W czwartym dniu zaświeciło z gór Sokrata słońce;
W piątym wzleciały orłów rzymiańskich znamiona,
To były ptaki — a na dnia piątego końce
Padła noc wieków średnich, długa, zachmurzona,
W szóstym człowieka zlepił Bóg… Napoleona.
Dziś dzień siódmy, Bóg rękę na rękę założył,
Odpoczywa po pracy, nikogo nie stworzył.


KORDIAN

Łżesz, podły! Każdy człowiek, który się poświęca
Za wolność — jest człowiekiem, nowym Boga tworem.


DOKTOR

Cha! cha! wolność gancarskie koło dziś pokręca,
Dobrze mówisz, te koło nowym idzie torem,
Wyda gliniany garnek.


KORDIAN

                        Wyda wielkich ludzi!…


DOKTOR

Widzisz, jak ci się płomień gorączkowy studzi,
Gadasz wcale do rzeczy…


KORDIAN

                        Słuchaj! powiedz szczerze,
Czy nie widziałeś nigdy człowieka? anioła?
Co swe cierpienia ludom przynosi w ofierze
I gromom spadającym wystawia cel czoła,
I śmierć za Zbawiciela ponosi przykładem
Za lud cierpiąc…


DOKTOR

                        Ten człowiek szedł tu moim śladem.
Zawołam go.

/ woła dwóch waryjatów, jeden z nich trzyma rozkrzyżowane ręce, drugi jedną rękę podniesioną ma do góry /

                        Dwóch widzisz, za lud cierpią oba;
A jak cierpią, powiedzą, abyś sam ocenił…

/ do waryjata z rozkrzyżowanymi rękoma /

Bracie! powiedz mi, coś ty za wielka osoba?


PIERWSZY WARYJAT

Jam nie osoba, jam się dawno w krzyż zamienił.
    Ja byłem krzyżem w Chrystusa męce,
    Do mnie zmarłego przybili;
A jam Go zamiast ćwieków unosił za ręce
    Jak małe dziecię, gdy kwili.
Jestem krzyżem; gdy papież daje krzyża drzewo,
Nie wierzcie! ja mam nogi, rękę prawą, lewą,
Nic ze mnie nie ubyło, niech kto części liczy…

/ smutnie mówi odchodząc /

Boże! odwróć ode mnie ten kielich goryczy.


DOKTOR

/ do Kordiana /

Widzisz, on się poświęcił za lud.


KORDIAN

                        Zwaryjował!…


DOKTOR

/ do waryjata z podniesioną ręką /

A ty czemuś tak ręką w niebo wygórował?…


DRUGI WARYJAT

    Ciszej mów! Nieba sufit lazurowy
Trzymając na tej dłoni, zasłaniam świat cały.
    Niebo, słońce, księżyc biały
    Chcą upaść ludziom na głowy;
Lecz ja stoję pod nieba nachylonym stropem,
    Znużony, tęskny, bezsenny.
Módlcie się do mnie, jam zbawca codzienny,
Zasłaniam ludy przed nieba potopem…
    Śpijcie, ludzie! dobrej nocy!

/ odchodzi /


DOKTOR

A cóż? to wielki człowiek! za lud się poświęcił!


KORDIAN

To waryjat!…


DOKTOR

                        Bluźnierstwa rzucasz z ustnej procy!


KORDIAN

To waryjaty oba! i tyś sam mózg skręcił.


DOKTOR

A cóż wiesz, że nie jesteś jak ci obłąkani?
Ty chciałeś zabić widmo, poświęcić się za nic.
    O! złota rybko w kryształowej bani,
Tłucz się o twarde brzegi niewidzianych granic;
Mały kryształ powietrza, w którym pluszczesz skrzelą,
Jest wszystkim, a świat cały nicości topielą.


KORDIAN

Myślę.


DOKTOR

                        Więc świat jest myślą twoją.


KORDIAN

                        Cierpię.


DOKTOR

                        Nie myśl.


KORDIAN

Nie mogę…


DOKTOR

                        Możesz, sposób niemyślenia przemyśl,
Oszalej, będziesz świętym w Stambule.


KORDIAN

                        Szatanie!
Przyszedłeś tu zabijać duszy mojej duszę;
Ostatni skarb wydzierasz, własne przekonanie;
Ostatni promień gasisz.


DOKTOR

                        Glinę boską kruszę…


KORDIAN

Niechaj Bóg litościwy wyrwie z twej paszczęki.

/ Wielki Książę Konstanty wpada z żołnierzami i wskazuje na Kordiana /


WIELKI KSIĄŻĘ

Wziąść go, prowadzić zaraz na śmierć i na męki!


KORDIAN

To głos ludzi, o! Boże, raczyłeś mię przecie
Choć śmiercią wyswobodzić od tego człowieka…

/ pokazuje na miejsce, z którego Doktor zniknął /

Gdzież on? gdzież on?


WIELKI KSIĄŻĘ

                        Skoro go w mundur ubierzecie…
Prowadzić na Plac Saski…

/ wychodzi /


KORDIAN

                        Gdzież on?


ŻOŁNIERZ

                        Książę czeka.



SCENA VII. PLAC SASKI

/ Wojsko polskie, jeszcze nie ustawione… W jednej stronie placu widać grono jenerałów, pośród nich Car, Wielki Książę Konstanty niecierpliwy przechadza się… Z dala naokoło placu lud warszawski /


CHÓR

    Tysiące żołnierzy, bagnetów tysiące,
    Obwisłe sztandary, bagnety nie drżące,
    Cicho jak w ostatni sąd.


WIELKI KSIĄŻĘ

/ komenderując /

    Do frontu! równać front!…


CHÓR

W jeden rząd długi, prosty piechota się zwarła.
Gdybyś o cal z szeregu wykazał pierś cara,
A z drugiej strony szyku miał Tella Szwajcara;
Strzała by się o każdą pierś polską otarła
I nie raziwszy żadnej, zbiła jabłko carskie.


WIELKI KSIĄŻĘ

    Grać!


CHÓR

                        I zagrzmiały muzyki janczarskie,
    Ucichły znowu… dają głos carowi.


CAR

/ do Żołnierzy /

    Zdrowiście, dzieci?


GŁOS ŻOŁNIERZY

                        Z łaski Boga zdrowi.


CHÓR

Co powiedzieli gwarem, Bóg tylko zrozumie,
Jak modlitwę rozbita w morza głuchym szumie.

/ Sześciu Żołnierzy przyprowadzają bladego Kordiana. Stawią przed Carem… Wielki Książę przybiega z wściekłością /


WIELKI KSIĄŻĘ

/ do Kordiana, pieniąc się /

Ha! psie polski! przyszedłeś — czemuś taki blady?
Przewidziałeś, co czeka? Kacie! roskolniku!…
Ty nosisz szlify? precz! precz! precz! Rozciskam gady.
Rzucę cię pod kopyta trójrzędnego szyku
Albo tu zwalę w piasek… i moją ostrogą
Napiszę «wor» na czole. Car ciebie darował
Zemście mojej… Car ciebie sam w grobie pochował!
Z książęcej dłoni diabły wydobyć nie mogą!


CAR

/ na stronie /

Myśli, że mię oszuka?


WIELKI KSIĄŻĘ

                        Dać tu cztery konie!
Ha, ty psie, masz gorączkę, ale ciało zdrowe?
Każdy z członków zostawisz na końskim ogonie,
A koń mój najsilniejszy zerwie z karku głowę.
Milczysz!… Ha, ja się wścieknę… ten pies ciągle milczy.

/ uderza kułakiem w pierś Kordiana /

Słuchaj, do twego ciała głód uczułem wilczy,
Kąsałbym.

/ zgrzyta zębami /

                        Cha! cha! Carze, lubisz konne sztuki?
Pokażę ci ogromny skok… Znieść karabiny,
Ustawić w piramidę, posczepiać za kruki
Ostrzem do góry — związać jak snopy, jak trzciny.

/ Żołnierze ustawili piramidę z karabinów /

Teraz, psie! siadaj na koń… i leć z nim do diabła!
Ty milczysz… co? Na widok dusza ci osłabła?
Myślisz, że się zlituję. — Wszak poświęcam konia,
Konia poświęcam, słyszysz? A ciebie? No! w drogę!
No! ruszaj! ruszaj! ruszaj! Czemuż trąbą słonia
Wziąść ciebie i na kolce zarzucić nie mogę?
Wrzuciłbym…

/ ostygając /

                        No, posłuchaj, Lachu, wstydem płonę…
Mówiłem o Polakach, że chłopy szalone,
Gotowi z królewskiego zamku w Wisłę skoczyć…

/ z wściekłością /

Skacz! bo każę cię w lochy Karmelitów wtłoczyć!
Głodem zamorzę! wsadzę pomiędzy szkielety!

/ proszącym tonem /

No, Lachu! jeśli żywy przeskoczysz bagnety,
To daruję ci życie…


KORDIAN

                        Dzięki, książę! dzięki,
Żeś mi powiedział wszystko… Gdyby dar żywota
Można zyskać ruszeniem palca u tej ręki,
To nie ruszyłbym palcem.


WIELKI KSIĄŻĘ

                        Boi się hołota!


CAR

Jeśli o to ci chodzi, ręczę, że choć zdrowy
Jako ptaszek przelecisz nad las bagnetowy,
To kule cię nie miną… Książę, on się boi!…


WIELKI KSIĄŻĘ

Widzisz! więc car zaręczył… zginiesz… martwy stoi!…
Żołnierze! kto z was skoczy, dam krzyż świętej Anny,
Świętego Stanisława… jeśli wyjdzie ranny,
Tysiąc złotych pensyji… tysiąc — dwa tysiące,
Cztery tysiące… O, wy psy! nie psy — zające!
Polaki!…


KORDIAN

                        Niech mi konia podadzą…

/ siada na konia i odjeżdża w koniec placu /


WIELKI KSIĄŻĘ

/ woła Kurutę /

                        Kuruta!
O gdyby on przeskoczył!…


KURUTA

                        Ten człowiek wart knuta.


WIELKI KSIĄŻĘ

Niechaj przeskoczy! słuchaj! ja chcę, niech przeskoczy!
Car ujrzy, jak mój żołnierz nad Moskale lotny…
Patrz! jedzie… zatrzymał się… tam obraca oczy,
Do ludu… tam lud stoi cichy, czarny, błotny.

/ marszczy się jak tygrys /

Nie lubię tego ludu… Patrz, chustkami wieje,
Kapelusze podrzuca… Kruta! masz nadzieję?


KURUTA

Jak wasza książęca mość…


WIELKI KSIĄŻĘ

/ gwałtownie /

                        Patrz! patrz! piasku chmura!
Nie widzę… Spinaj konia! Ha! przeskoczył…


WOJSKO

/ krzyczy /

                        Urra!


LUD

/ krzyczy z dala /

Żyje!

/ Żołnierze przyprowadzają chwiejącego się Kordiana, książę bierze go w swoje objęcia /


WIELKI KSIĄŻĘ

                        Cóż ci, mój druhu? No! no! chwat młodzieniec!
Nieprawda, koń mój żartki? skacze jak szaleniec?
Musiałeś nie czuć skoku? — Wasza mość cesarska
Widziałeś. — Odprowadzić konia, niech wyparska.

/ do Kordiana /

Ręczę za twoje życie… idź! tyś chory? senny?
Wziąść go… odnieść do łóżka…

/ Odprowadzają Kordiana /


CAR

/ do jenerałów tak, że książę nie słyszy /

                        Złożyć sąd wojenny,
Godził na moje życie… Rozstrzelać…


WIELKI KSIĄŻĘ

/ wesoło /

                        Trębacze!
Niech grają Dąbrowskiego, książę sam poskacze…

/ Parada na Placu Saskim /



SCENA VIII

/ Izba klasztorna obrócona na więzienie, okno kratowe, stół i łóżko drewniane. Kordian skazany na śmierć gada z Księdzem zakonnym. Grzegorz, stary sługa, chodzi po pokoju ze łzami w oczach /


GRZEGORZ

/ do siebie /

Ten ksiądz już od godziny dręczy mego pana,
Ot! dajcie mu przed śmiercią pokój! dajcie pokój!
Jaki tam Bóg powiedział: «Dziecko w więzy okuj»?
Nie ma Boga, przystaję do cechu szatana…


KORDIAN

Grzegorzu, módl się za mnie.

/ Grzegorz jak skarcone dziecko pada na kolana i modli się… Kordian klęka u stóp Księdza, ten błogosławi… i mówi podnosząc Kordiana /


KSIĄDZ

                        Synu! powstań z prochu
I leć do Boga, ale przebacz światu.
Bóg cię wyrywa z lwiej paszczy i z lochu,
W którym byś uwiądł na kształt mdłego kwiatu…
Teraz, mój synu, przed wieczności drogą
Nie masz co komu przekazać na ziemi?


KORDIAN

Nic.


KSIĄDZ

                        I nikogo na ziemi?


KORDIAN

                        Nikogo.


KSIĄDZ

Nie byliż ludzie przyjaciółmi twemi?…


KORDIAN

Nikt.


KSIĄDZ

                        Tyś mi tego nie powiedział grzechu!
Zlituj się nad nim, Boże! Wielki Boże!


KORDIAN

Nim zimne ciało do grobowca złożę,
Jakiś głos tęskny słyszę w duszy echu;
Pamiątek woła… i śladu na świecie…


KSIĄDZ

I to grzech, synu… Wy, młodzieńcy, chcecie
Schodząc ze świata ślad wieczny zostawić,
Myślą wypalić lub mieczem wykrwawić;
Po cóż ta żądza? Ani te opady
Liści uwiędłych chciwa rola zbierze,
Ani pomogą duszy jak pacierze
W ustach przechodnia… I po coż te ślady?…
Jam cię zasępił… przebacz! bo ja może
Jestem za stary, a ty dziecię wiosen…
Więc nie rozumiem… Słuchaj… przy klasztorze
Jest ciemny ogród, szpalerami sosen
Różnie pocięty… dzisiaj w tym ogrodzie
Zasadzę różę miesięczną i twojem
Nazwę imieniem… by zakwitła w chłodzie
Posępna, blada…


KORDIAN

                        Niech ci pociech zdrojem
Bóg wynagrodzi… I nazwiesz tę różę
Moim imieniem? I może nie zwiędnie!…

/ Ksiądz odchodzi /

Spłyńcie się teraz w jednej myślnej chmurze
Wszystkie sny marzeń latające błędnie!
I bądźcie ze mną! Niebo! ty mi zapal
Słońce i księżyc, i gwiazdy, bo konam!
Bo tam przed ludźmi, choćby wbity na pal,
Zamknę cierpienia i bóle pokonam;
Lecz tu łez moich duma nie zatrzyma…
O! gdybym wiedział, że tak bez powrotu
Ziemię żegnałem; przed chwilą odlotu
Patrzałbym na świat innymi oczyma,
Dłużej! ciekawiej, a może ze łzami…
Bo tam pomiędzy ogrodu kwiatami
Jest pewnie piękny kwiat… a ja go nie znam!…
Może dźwięk jaki nowy struna daje…
A jam nie słyszał… Czegoś mi nie staje!
Ludzi znać nie chcę, lecz niech się obeznam
Z ziemią, piastunką ludzi!… O! ty ziemio!
Byłażeś dla mnie piastunką troskliwą?

/ po chwili ze wzgardą /

Niech się rojami podli ludzie plemią
I niechaj plwają na matkę nieżywą,
Nie będę z nimi! — Niechaj z ludzkich stadeł
Rodzą się ludziom przeciwne istoty
I świat nicują na złą stronę cnoty,
Aż świat, jak obraz z przewrotnych zwierciadeł,
Wróci się w łono Boga, niepodobny
Do tworu Boga… Niechaj tłum ów drobny!
Jak mrówki drobny! ludem siebie wyzna!
Nie będę z nimi! — Niech słowo ojczyzna
Zmaleje dźwiękiem do trzech liter cara;
Niechaj w te słowo wsięknie miłość, wiara,
I cały język ludu w te litery,
Nie będę z nimi! — Niech szubienic drzewa
W ogrodach miejskich rosną jak szpalery,
Niech się w ogrody takie tłum wylewa
Śmiechom przyjazny, a łzom nienawistny;
Niech niańki w ogród szubienic bezlistny
Prowadzą dziatki, by tam dla zabawy
Grzebały piasek krwią męczeńską rdzawy…
Nie będę z nimi! — O zmarli Polacy,
Ja idę do was!… Jam jest ów najemny,
Któremu Chrystus nie odmówił płacy,
Chociaż ostatni przyszedł sadzić grono;
A tą zapłatą jest grób cichy, ciemny;
    Tak wam płacono…


GRZEGORZ

Panie! nie mogę skończyć pacierza, co każe
Przebaczyć wrogom. Bóg ich na ziemi ukarze!
Oj paniczu mój drogi, na cóż tobie było
Ten pistolet przykładać do białego czoła?…
Pamiętam, w lesie oko miesięczne świeciło,
Szedłem, a ciągle za mną ktoś: «Grzegorzu!» — woła.
Szedłem po lesie… nagle widzę me dzieciątko
Na wrzosach, krew czerwona płynie jak rubiny…


KORDIAN

Nie wspominaj mi o tym…


GRZEGORZ

                        Szatańską pieczątką
Pan naznaczyłeś czoło, giniesz z owej winy.
Widzi pan… Człowiek siebie nad brata miłuje,
Gdy Bóg karał Kaima, a on zabił brata;
Więc każdy, co się kulą zabija lub truje…

/ zatrzymuje się i z rozpaczą: /

Przewidziałem nieszczęście… lecz śmierć z ręki kata!!!
O! o! o! Panie drogi! pociesz mię, mów do mnie!
Pisarzowi napisać każę twoje słowa,
W życiu je stary Grzegorz na piersi przechowa;
Każę je dzieciom w grobie położyć — koło mnie,
Blisko… bo słowa dziecka — to staremu kwiaty…


KORDIAN

Czy ty masz dzieci?


GRZEGORZ

                        Och! mam syna…


KORDIAN

                        Czy żonaty?

/ Grzegorz daje znak głową, że tak /

Więc jeśli się synowi twemu syn narodzi,
To go ochrzcij imieniem moim, Kordian…


GRZEGORZ

                        Panie,
Będę płakał wołając na wnuczka: Kordianie!


KORDIAN

O nie! tak nie nazywaj… imię mu zaszkodzi…
Nie nazywaj Kordianem…


GRZEGORZ

                        Paniczu mój drogi,
Nie wydzieraj, coś dawał; jam się już oswoił
Z tą myślą, że mój malec, choć nędzarz, ubogi,
Ja go będę nazywał Kordian… jeśli zbroił,
Ja go nie będę karał… Niech rośnie jak kwiatek
Kordianek mały! mój Kordianek! mój bławatek!…

/ śmieje się ze łzami w oczach /

O panie! panie! czemuż ty go nie zobaczysz?


KORDIAN

Boże! dziecka za imię ukarać nie raczysz,
Ani mu stworzysz życie, równe memu życiu?
To dziwne! że jak człowiek tonący w rozbiciu
Chwytam się każdej słomki… szukam przeżyć siebie…

/ zamyślony /

Więc gdy mi wezmą życie… a starzec pogrzebie!…
Kiedyś!… za błędnym dzieckiem po łąkach lub w borze
Głos matki wołać będzie: Kordian! Kordian! — długo…
Dziecię śmiechem odpowie nad kwiecistą strugą…
A pośród ciemnych murów, gdzieś w cichym klasztorze,
Róża moja zakwitnie… Ksiądz w czarnym habicie
Pacierze nad nią zmówi… Więc róża — i dziecię. —

/ Oficer wchodzi z Księdzem zapłakanym /


KSIĄDZ

Synu!…


KORDIAN

                        Na jaką idę śmierć?…


OFICER

                        Na rozstrzelanie…

/ Grzegorz pada na kolana. Kordian bierze w obie ręce jego siwą głowę i całując mówi przerywanym głosem /


KORDIAN

Bądź zdrów — mój wierny — ojcze…

/ odchodzi /


GRZEGORZ

/ wyciągając ręce /

                        Panie! panie! panie!

/ pada na ziemię… Potem zrywa się i wybiega spiesznie za Kordianem /



SCENA IX. POKÓJ W ZAMKU KRÓLEWSKIM


CAR

/ sam /

Nudno! Szkoda, żem puścił tego szambelana,
Co jak mops na dwu łapach przede mną tańcował.
Skacz! skacz! skacz! Rad bym dostać Machmuda sułtana,
Aby skakał przede mną… Będę go częstował
Dymami siarki, prochu, aż w dymie uduszę…

/ patrzy na ściany /

Cóż to, na ścianach gmachu pył spostrzegam brudny?
Tam w końcu pająk sidła zastawuje musze.
Pył… pył… Ten pył mię bawi, świadczy gmach odludny,
To chwast na grobie wroga… Polska już ostygła,
Umarła, i na wieki. — Jak magnesu igła
Na północ obrócona, w Sybir patrzy mroźny.
Z dala trup tego kraju zdawał mi się groźny…
Marzące o podbojach myśli nieraz zwichnął…
Przyjechałem… trup zadrżał, nawet się uśmiechnął…
Łez nie widziałem… domy kobiercami kwietne?
Dalej więc… Europę jak jabłko rozetnę,
A nóż zatruty obie zatruje połowy.
Króle! dajcie mi pokłon koronami z głowy!…
Ha! ha! albom ja wielki? albo świat ten mały?
Albo głupi świat cały? albom ja rozumny?…
Część ogromnego kraju Szach mi oddał dumny;
Garść tej ziemi kazałem spłomienić w kryształy
I kryształowe łoże Szach dostał, i wdzięczny.
O wielki synu słońca! o bracie miesięczny!
Czy ci nie zimno w łożu kryształowym cara?
Na zachodzie stugłowa wyrasta poczwara,
Lecz wkrótce w petersburgskiej każę ulać hucie
Łoże drugie z kryształu dla ludów zachodu;
Miarę na długość wezmę z moskiewskiego rodu,
A który naród dłuższy nad łoża okucie,
Kryształu nie rozciągnę, lud skrócę o głowę.
Ludy! poszlę wam! poszlę łoże kryształowe.
Któż to?… Brat mój!

/ Książę Konstanty wbiega zadyszany /

                        Jak się masz, Kostusiu! co słychać?


WIELKI KSIĄŻĘ

Wasza cesarska mość… niech…


CAR

                        Nie możesz oddychać?
Widać, żeś się tu spieszył! Czemuż ci tak śpieszno?
Zapewne mi przynosisz jaką wieść pocieszną?


WIELKI KSIĄŻĘ

Ha, wasza cesarska mość… kazałeś…


CAR

                        Mów śmiało…


WIELKI KSIĄŻĘ

Rozstrzelać… Ha!


CAR

                        Tak mi się, bracie, podobało…


WIELKI KSIĄŻĘ

Niech wasza cesarska mość odwoła! niech raczy
Odwołać wyrok śmierci.


CAR

                        Książę, co to znaczy?


WIELKI KSIĄŻĘ

Proszę waszej cesarskiej mości, niech ten człowiek
Żyje… Nie traćmy czasu — chwili, mgnienia powiek,
Oto ułaskawienie, pióro…


CAR

                        Pióro moje
Spisałem na wyroku śmierci, przy nim stoję.


WIELKI KSIĄŻĘ

Wasza carska mość niech stawi żyda na papierze,
Byle podpis… do kroćset…


CAR

                        Bracie, mówmy szczerze.
Chcesz ocalić Kordiana?


WIELKI KSIĄŻĘ

                        Chcę! chcę! chcę!


CAR

                        I właśnie
Dlatego zginie.


WIELKI KSIĄŻĘ

/ z zadziwieniem /

                        Co? Co?


CAR

                        Bracie, skończmy waśnie,
Spać mi się chce…

/ Książę chodzi po sali, widać w nim burzę wściekłości… bierze z kominka porcelanę i rozciska w dłoni… /


WIELKI KSIĄŻĘ

                        Dlaczegóż wasza mość cesarska
Nie chce tej małej łaski? — Jam ci tron darował!…


CAR

Bracie, pohamuj wściekłość, co nozdrzami parska.


WIELKI KSIĄŻĘ

Przebacz, wasza cesarska mość, będę hamował,
Lecz proszę, niech ten człowiek żyje.


CAR

                        Tyś morderca,
Jeśli on nie morderca… Odejdź, bracie miły,
Nie chce mi się zaglądać w brudy twego serca;
Wolałbym dwumiesięczne rozrzucać mogiły.


WIELKI KSIĄŻĘ

Co? Nie rozumiem…


CAR

                        No! no! idź i bądź spokojny.


WIELKI KSIĄŻĘ

Bracie! bracie, z tygrysem nie zaczynaj wojny!
Jam ci tron dał, na którym siedzisz, ja przy tronie
Leżę jak lew brązowy; jeśli ja zawyję?
Jeśli usłyszą ludy, że lew ryczy? żyje?
Ludy przypomną, żem ja winien żyć w koronie,
A ty w stajni, w kazernie musztrować szeregi…


CAR

Książę! widzę, że wina przelałeś nad brzegi;
Co, tyś mi tron darował? Było go wziąść, bracie,
Boś ty się w purpurowej urodził komnacie,
Sto dział grzmiało nad twoją złocistą kołyską
I dano ci greckiego cesarza nazwisko;
Lecz potem matka twoja, żona Pawła cara,
Zbrzydziła cię, wyrodku! Tyś miał nos Tatara,
Zamiast ssać łono, tyś je pokąsał jak szczenię…
Wyrosłeś. Przyszła matka i rzekła: «Tyś głupi» —
A tobie powiedziało to samo sumnienie.
Rzekła ci: «Daj tron bratu!», rzekłeś: «Niech brat kupi…»
Więc kupiono u ciebie zrzeczenie się tronu.
Było go wziąść… a co by ci zostało z plonu?
Czy śmiałbyś w oczy matki spojrzeć okiem cara?
A uśmiech jej? a słowo: Tyś głupi? a czara
Nalana zmarszczonymi rękami twej matki?…


WIELKI KSIĄŻĘ

Carze! carze! truciznę schowaj na ostatki.
Znałem was dobrze, katów bezczestnych i dumnych,
Was matka nauczyła zabijać słowami.
Dwóch było mądrych, trzeci głupi; do rozumnych
Ktoś rzekł: «Waszego ojca udusim szarfami»,
Odpowiedzieli: «Dobrze». — Poszli… udusili…
Pomnisz, Beningsen przyszedł i rzekł: «Pawła cara
Udusiliśmy…» — rzekli: «Amen…» — Więc zabili,
Sami zabili ojca — a na szarfy kara…
Ha! szarfy wyrzucili jak zużyte sprzęty
Za granice moskiewskie, na kraje sąsiadów;
Darowali Europie gniazdo żółtych gadów.
A do lochu rzucili zewłok ojca święty,
Zaledwo ksiądz odszeptał jeden pacierz prędki.
Nie wynieśliście trupa na tron złotolity?
Bo spod nogi zabójców wyszedł zmięty, zbity,
Podobny do tygrysa z błękitnymi cętki.
Lecz naród krzyczał: «Syny! wyście nam ukradli
Komedyją pogrzebu, łzy wasze książęce
I widok miły królów, co tak nisko spadli…
Wynieście ojca ciało; całujcie mu ręce!
Bo my chcemy obaczyć, jakie to są cary,
Których można zabijać bez sądu i kary?»
Pamiętasz, jak zduszony kadzideł wyziewy
Całowałeś tę rękę i całun żałobny?…
A potem myłeś usta całą wodą Newy.
O! jak ty jesteś, bracie, do ojca podobny,
Patrzeć nie mogę! Zmyj twarz! zmyj twarz, podobieństwo…
Bo ja patrzeć nie mogę… Bo rzucę przekleństwo,
Które aż Bóg usłyszy…


CAR

                        To królewska zbrodnia.


WIELKI KSIĄŻĘ

A wszakże ci Sybircy, których karzesz co dnia,
Mogą krzyczeć z kibitek: «Carze! z nami razem!
Jedź z nami! bo zabiłeś ojca; niechaj kąty
Pocałują cię w czoło czerwonym żelazem…»
Lecz ty lud trzymasz głupi, bez żadnej oświaty.
Kilka kłosów z gwardyjskiej wyrosło równiny;
Więc na Turków! — «Michale, wiedź ich…» — on nie umie…
«Wiesz, czego chcę po tobie?» — Michał nie rozumie.
«Głupcze — krzyknąłeś — podsadź pod szeregi miny
I wysadź na powietrze!…» — Brat Michał dwa palce
Do czoła — pokłon niemy — i odszedł — a w miesiąc
Pod gwardią zatopione saletry padalce
Wybuchnęły jak piorun… aż grunt musiał przesiać
Krwią ruską… Car się uśmiał… i rzekł: «To pomyłka!…»
A wiesz, carze? że za to mało knuty! zsyłka!…
Katorgi nawet mało!…


CAR

                        Bracie, twego serca
Powstydziłby się może najęty morderca.
Przypomnę ci zdarzenie…


WIELKI KSIĄŻĘ

                        Co? jakie?


CAR

                        Nie skłamię.
Znałeś?

/ mówi kilka słów do ucha Księciu /


WIELKI KSIĄŻĘ

                        Carze! milcz! milcz! milcz!


CAR

                        Nie! aż cię połamię
Słowami knutowymi… aż czoło wypiekę
Do mózgu myśli twoich.


WIELKI KSIĄŻĘ

                        Carze! ja się wściekę!
Milcz!


CAR

                        Milczeć?… Wszak nie jestem sumnieniem książęcia
Ani pochlebcą płatnym…


WIELKI KSIĄŻĘ

                        Na wszystkie zaklęcia!…
Milcz!…


CAR

                        Gdzie się owa piękna Angielka podziała?
Lat szesnaście, dziecinna, płocha, jak śnieg biała,
Z błękitnymi oczyma, na balach szczęśliwa,
Na pół smutna, wesoła, mdlejąca i żywa;
Tak nieświadoma uczuć i światowej burzy,
Że mogłaby się kochać sercem w białej róży
I bronić się kotarą zakrytego łoża
Przed róż kwitnących wzrokiem…

/ Książę siada — i trzyma oczy wlepione w ściany /

                        Na nią ręka boża
Wysypała brylanty wszystkie i gwiazd ognie…
Lekki twór kryształowy złamie się, nie pognie —
Tak właśnie ona…


WIELKI KSIĄŻĘ

                        Ona… widzę ją…


CAR

                        W dzień pewny
Przed dóm Angielki dworska zajeżdża kareta;
Zapraszają lokaje na bal do królewny.
W lekkich szatach niemyślna jak motyl kobieta
Przyjeżdża, wiodą w zamek — w nieznane komnaty.
Pyta, gdzie bal? gdzie światła? gdzie muzyka? kwiaty?
Wszędzie cicho… prowadzą… wiesz, gdzie wprowadzona?
Nie starłeś jeszcze z czoła śliny, którą plwała.
Mściwy — wołasz… żołnierzy wściekłych rota cała…
Wali się…


WIELKI KSIĄŻĘ

                        Nie kończ, carze! bo ci język skona!


CAR

Siedź i słuchaj! Wiem koniec zabawnej powieści.
Na piękny żart się zdobył lubownik niewieści;
Jak ukryć trupa? lato — nie włożyć do lodu?
A trzeba skryć przed carem, przed posłem narodu,
Z którego książę ukradł człowieka — gdzież schować?
Jeden z przyjaciół księcia podjął się usługi,
Nie zaniedbał wszelako włosów przemalować,
Twarzy przekształcić… potem jak Pylades drugi,
Wziąwszy odzież bogatą, krzyże, tytuł grafa,
Najął w mieście część domu i zapłacił z góry.
Do pokojów z meblami weszła wielka szafa;
Co było w szafie? nie wiem — odźwiernego córy
Myślały, że w niej szaty wieszano dziewicze.
Zamknąwszy drzwi na zamek zniknął Pylad wierny.
Upływa tydzień — drugi… szmery tajemnicze…
Przez szpary do pokojów zagląda odźwierny,
Nikogo… nagle krzyknął: «Zaraza! zaraza!»,
Więc drzwi wywalił, z szafy odbija żelaza,
Okropnego coś razem wszystkie zmysły bije;
W szafie szkielet człowieka topi się i gnije…
Na trupie zapomniany brylant ogniem błyska.
Ten pierścień mówił… i dwa powiedział nazwiska:
Jej i twoje. —


WIELKI KSIĄŻĘ

/ budzi się z głębokiego osłupienia — i mówi z wyciem stłumionym zrywając się z krzesła /

                        Ha! carze! carze! znasz mordercę?
Ja ci muszę te słowa nazad w gardło wdławić!
Połknąłeś tajemnicę i nie możesz strawić?
Pomogę mieczem… Ona w sercu? wydrę serce!
Ona w mózgu? więc z mózgiem na ściany rozprysnę!
Czy wiesz, że skoro szpadą z okna tego błysnę,
Wnet czterdzieście tysięcy bagnetów poruszę.
Na co? ja ci na gardle siądę i uduszę,
Do szaf zamknę królewskich i wyjdę wesoły.
Na ulicach Warszawy tłum ludu natrafię,
«Cha! cha! cha! — zapytają — gdzie brat? gdzie car?» — «W szafie!»
Cha! cha! Cara zamknąłem jak miecz kata goły
W pochwę zgnilizny… Cha! cha! niechaj go rdza toczy!
Niech lud czuje w powietrzu! A co? drżysz, mój bracie?
Wiesz, żem silny jak tygrys… wiesz, że w tej komnacie
Jesteś sam na sam ze mną… A co? patrz mi w oczy!…

/ Car spogląda w oczy brata… i patrzą długo na siebie, jeden drugiego chce wzrokiem przełamać… Konstanty pierwszy spuszcza oczy… i oddala się… chodzi po sali. Car uważa każde jego poruszenie i mówi do siebie… /


CAR

Dobrze! wyszedłem cało… ta moskiewska żmija
Buntu dźwignąć nie mogła… myślą się zabija…
Gdyby zamiast słów szpady dobył, już bym nie żył…
Zamyślony — w zmarszczone czoło się uderzył;
Muszę tę myśl uprzedzić… Konstanty!…


WIELKI KSIĄŻĘ

/ odpasuje szpadę i podaje bratu /

                        Niech wasza
Cesarska mość tę szpadę weźmie…


CAR

                        Brat przeprasza…

/ Konstanty stoi milczący z czołem spuszczonym ku ziemi. Car bierze szpadę jego… potem podpisuje ułaskawienie Kordiana i zatknąwszy je na koniec szpady podaje księciu mówiąc: /

Weź je razem ze szpadą.

/ Książę schyla głowę — bierze szpadę, potem dzwoni gwałtownie. Adiutant wchodzi… książę daje mu ułaskawienie /


WIELKI KSIĄŻĘ

                        Leć na plac Marsowy!
Weź mego konia, zabij w galop — a leć ptakiem…
Zanieś to… Biada! jeśli włos z Kordiana głowy
Spadnie, nim ty dojedziesz. —

/ Adiutant wychodzi /


CAR

/ ściskając dłoń wściekle /

                        Mój brat… już Polakiem.



SCENA OSTATNIA. PLAC MARSOWY

/ Z dala widać Kordiana przed plutonem żołnierzy. Na przodzie sceny Lud rozmawia /


PIERWSZY Z LUDU

Patrz! teraz kat nad głową łamie lśniącą szpadę.


DRUGI Z LUDU

Jaki to krzyk? czy krzyknął?…


PIERWSZY Z LUDU

                        Nie, usta ma blade
I nic nie mówi — ale gdy kat szpadę łamał,
Jakiś starzec padł z jękiem, może stary sługa?…


DRUGI Z LUDU

Więc mu wzięli szlachectwo…


TRZECI Z LUDU

                        Dekret dobrze skłamał:
On jako chłop nie pójdzie do chłopskiego pługa,
Pług po nim orać będzie…


PIERWSZY Z LUDU

                        Chcą zawiązać oczy —
Nie pozwolił…


DRUGI Z LUDU

                        Oficer wystąpił po przedzie…
Już ma komenderować… coś mi serce tłoczy!
Podnieśli broń do oka…


KRZYK W TŁUMIE

                        Stój! Adiutant jedzie!


PIERWSZY Z LUDU

Oficer go nie widzi… rękę podniósł w górę.






Król-Duch






Rapsod I



Pieśń I


I

Cierpienia moje i męki serdeczne,
    I ciągłą walkę z szatanów gromadą,
Ich bronie jasne i tarcze słoneczne,
    Jamy wężową napełnione zdradą
Powiem… wyroki wypełniając wieczne,
    Które to na mnie dzisiaj brzemię kładą,
Abym wyśpiewał rzeczy przeminięte
I wielkie duchów świętych wojny święte.


II

Ja, Her Armeńczyk, leżałem na stosie
    Trupem… przy niebios jasnej błyskawicy;
Kaukaz w piorunów się ciągłym rozgłosie
    Odzywał do ech ciemnej okolicy.
Niebo sczerniało…ale świeciło się
    Grzmotami, jak wid szatańskiej stolicy.
A ja świecący od ciągłego grzmota
Leżałem. — Zbroja była na mnie złota.


III

I duch niewyszły z umarłego ciała
    Czuł jakąś dumę, że spokojnie leży;
A nad nim ziemia poruszona grzmiała
    I unosiły się duchy rycerzy.
Trójca widm mój stos ogniem zapalała,
    A ja czekałem, aż piorun uderzy;
Tak byłem pewny, że w owe rumiane
Grzmotem powietrze jak duch zmartwychwstanę.


IV

Już przybliżały straszne czarownice
    Chwast zapalony i suche piołuny
I moje blade oświeciwszy lice,
    Wrzeszcząc, posępne swe śpiewały runy;
Kiedy je trzasły aż trzy błyskawice
    I trzy siarczane ogniste pioruny;
I tak strzaskały płomienie czerwone,
Żem je nie martwe sądził, lecz zniknione.


V

Wtenczas to dusza wystąpiła ze mnie
    I o swe ciało już nie utroskana,
Ale za ciałem płacząca daremnie,
    Cała poddana pod wyroki Pana;
W Styksie, w letejskiej wodzie albo w Niemnie
    Gotowa tracić rzeczy ludzkich miana,
Poszła: — a wiedzą tylko Wniebowzięci,
Czym jest moc czucia! a strata pamięci!


VI

Tam, kędy dusze jasne jak brylanty
    Swe dobrowolne czyniły wybory,
Moc utrudzona biegiem Atalanty
    Szukała tylko szczęścia i pokory…
Orfeusz między ptaki muzykanty
    Szedł umęczony i na sercu chory;
A jam pomyślał, że mu śpiewem będzie
Składać i skrzydła rozszerzać łabędzie.


VII

Ulisses poszedł w prostego oracza,
    Aby odpocząć po swych wędrowaniach.
Tak ludziom Pan Bóg zmęczonym wybacza!
    I odpoczywać daje w zmartwychwstaniach!
Niech wyniszczony pracą nie rozpacza,
    Że mu na ogniach braknie i błyskaniach,
Ani też myśli, że jest upominek
Dla ducha większy jaki — nad spoczynek.


VIII

Ja sam z harmonią obeznany młodą,
    Własnego ciała nie chciałem odmiany.
I siadłem smutny nad letejską wodą,
    Nie usta moje myjąc, ale rany.
Odtąd już nigdy nad cielesną szkodą
    Nie płakał mój duch z ciała rozebrany,
Ani za wielką sobie brał wymowę
Otwierać tych ran usta purpurowe.


IX

Wszakże letejską przykładając wodę
    Do ran — by pamięć boleści straciły,
Niejedną poniósł na pamięci szkodę,
    Niejeden obraz stracił senny, miły.
Jutrzenek greckich różaną pogodę
    Duchy mu nagle ręką zasłoniły,
A pokazały — jako świt daleki,
Umiłowaną odtąd — i na wieki!


X

Ani gwiaździce, co się w morzach palą,
    A mają w świetle tęczowe kolory
I są gwiazdami w ciemnicy pod falą
    Tak błyszczącymi, że mórz dziwotwory,
Delfiny w morzu swoje łuski skalą
    I obchodzą je cicho jak upiory;
A płynąć wierzchem nad nimi nie śmieją,
Tak mocno w morzu te gwiazdy jaśnieją!


XI

Ani tych gwiaździc jasność tajemnicza
    Tak nie przeraża owe pierwopłody,
Jak piękność, którąm ja poznał z oblicza
    We mgłach letejskiej zapomnienia wody.
Nad nią dźwięk, duchów girlanda słowicza;
    Pod nią, jakoby złote zejścia schody
Na świat daleki i zamglony wiodły,
Na kwiatki jasne pod ciemnymi jodły.


XII

Z tych łąk i z tych puszcz, jakby wiatr poranny
    Pieśnią zapraszał na ziemię szczęśliwą;
Szedłem… choć strzały numidzkimi ranny…
    Niepewny, czy śmierć? czy żywota dziwo?
Czy Irys, którą na świat znosi szklanny
    Obłok? a tęcze świecące nad niwą
Tyle kolorów i słońc tyle mają,
Że ją nad ziemią na światłach trzymają?


XIII

Ona przede mną do lesistych zacisz
    Weszła… a harfy śpiewały wiatrzane:
«Dobrze ją poznaj, bo wkrótce utracisz,
    Jak sny przez dobre duchy malowane;
Żywot tysiącem żywotów zapłacisz;
    A zawsze jedną tę serdeczną ranę
Przyciśniesz w piersi rękami obiema;
Tę jedną smętną ranę: że Jej nie ma!


XIV

Sławę ci damy, lecz tobie obrzydnie,
    Serce ci damy, ale spustoszeje.
Przyjdzie do tego, że będziesz bezwstydnie
    Urągał w Bogu mającym nadzieję».
Na to ja: «Niechaj me oczy rozwidnię
    Rubinem, który z jej ust światło leje,
A nie dbam o to, co mię dalej czeka:
Żywoty ducha, czy męki człowieka!


XV

W jednę girlandę męki me uwiążę
    Jak człowiek, który za tysiące czuje
I tą girlandą, jako świata książę,
    Czoło uwieńczę i ukoronuję;
Niechajże na mnie idą duchy węże!
    Niech mię świat walczy otwarcie lub truje!
Niech mię ognistą otoczy otchłanią…
Choćby aż w piekło wiodła — pójdę za nią!»


XVI

Pamiętam ten głos i straszne zaklęcie,
    Na które odwrzasł mi duch: «To Królowa!»
I całe mego ducha wniebowzięcie
    Upadło… A wtem jasność przyszła nowa
I w tem powietrzu jako w dyjamencie
    Ukazał się wid… Piękność, córka *Słowa*.
Pani któregoś z ludów na północy,
Jaką judejscy widzieli prorocy…


XVII

Słońce lecące trzymała nad czołem,
    A miesiąc srebrny pod nogami gniotła;
Szła nad lasami i leciała dołem
    Nad chaty jako komeciana miotła;
Tęcze ją ciągłym oskrzydlały kołem;
    W słońcu girlandy niby z kwiatów plotła
I na powietrze rzucała niedbale
Perły-jaśminy i maki-korale.


XVIII

Błękit się cały zdawał uśmiechniony,
    Pełny języków złotych niby fala;
Jak atłas, który bierze różne tony
    I drząc, swe hafty gwiaździste zapala;
Tak niebo za nią od północnej strony
    Gwiazdy swoimi łyskające z dala,
Różnym się dało gwiazdom pozłacanym
Ukazać… w ogniu od zorzy rumianym.


XIX

Więc czego woda letejska nie mogła,
    To ona swoim zrobiła zjawieniem,
Że moja dusza na nowe się wzmogła
    Loty i nowym buchnęła płomieniem.
A jako pierwszy raz ciało przemogła
    I uczyniła swoim wiernym cieniem…
Opowiem. — Ja, Her, powalony grzmotem
Nagle gdzieś w puszczy, pod wieśniaczym płotem


XX

Budzę się. — Straszna nade mną kobiéta
    Śpiewała swoje czarodziejskie runy.
«Ojczyzna twoja — wrzeszczała — zabita;
    Ja jedna żywa… A ty zamiast truny
Miałeś mój żywot. Popiołem nakryta
    I zapłodniona przez proch i piołuny
Wydałam ciebie, abyś był mścicielem!
Synu popiołów, nazwany *Popielem*.


XXI

Sam jeden jesteś, ale cię przymioty
    Ojców napełnią… a ja dam dwa duchy:
Na prawo stanieć jeden Anioł złoty,
    Na lewo jeden z krwi i zawieruchy;
Ci dwaj, ty trzeci i mój głos jak grzmoty
    Pędzący w zemstę». To mówiąc, pieluchy
Moje chwytała i trzęsąc nad głową,
Rzucała dzieckiem jak skrą piorunową.


XXII

Jeszczem nie dorósł, a już karmem duszy
    Zemsta mi była, a nauką zdrada.
Często bywało, że ktoś włos mi ruszy
    I we śnie do mnie jak anioł zagada;
Gdy spojrzę, liść się tylko zawieruszy
    I w kształt złotego widma wstaje, pada,
Czasem na moją pierś tumanem runie,
Ręka mi zadrży, nóż się sam wysunie.


XXIII

O! pierwsze mego ducha nawałnice!
    Jakże wy straszne wstajecie w pamięci!
Widzę tę straszną krew jak błyskawicę,
    W której się mój duch niby gołąb kręci;
Dziś, nieraz, kiedy w czarną okolicę
    I w puszczę wejdę, to mię coś tak smęci,
Że radbym własne wyrywał wnętrzności!
Albo u bolów swych prosił litości!


XXIV

Do gwiaździc morskich tajemniczej jaśni
    Porównywałem to ludu zjawienie,
Który żył w chatach próżen wszelkiej waśni,
    A miał z jabłoni swój napój i cienie.
Królowie jemu panowali właśni;
    Cudowne jakieś Lecha pokolenie!
Mające w sobie całe Polski *Słowo*,
I moc, i rózgę cudów mojżeszową.


XXV

Teraz wiem, jako duch pod ziemią widzi,
    A w ślepym często ten cud ujrzysz dziadu,
Którego wiejski ci pies nienawidzi,
    Żurawianemu gdy podobne stadu
Za nim się wloką duchy; świat zeń szydzi,
    Ale go chłopek czuje królem gadu;
I wie, że na te źrenicy blachmany
Bije świat duchów tęczą malowany.


XXVI

Te oczy ręką zasłonione bożą
    Czasem pod ziemią idą złotą żyłą,
Aż im się ciemne kurhany otworzą,
    Jak gdyby słońce pod ziemią świeciło.
Blachy się złote na wzrok ludzki srożą!
    Proch ludzki wstaje pod wziętą mogiłą
I w kształt człowieka znowu się układa,
Na nogi wstaje i w proch się rozpada.


XXVII

Oni to widzą… właśnie… gdy gromada
    Urąga… śledząc zamyślone czoło.
Ta mądrość, która cały świat spowiada,
    Dawniej perłową wieńczona jemiołą,
Z królem na tronie lub przy królu siada
    I w płomieniste się upiorów koło
Zamyka: nie czar… nie próżna guślarka,
Lecz mądrość — chorób duchowych lekarka.


XXVIII

Więc wkoło… wioski w wieńce kaliniane
    Strojne i Roki poświęcone duchom,
Mogiły kozom i pasterzom znane,
    Trzody dziwiące się ptaków rozruchom,
Mogiły dawne! dawno zapomniane!
    Dawno oddane mgłom i zawieruchom!
Z darni odarte…


XXIX

Czasami tylko jaki zwyczaj dawny,
    Indyjski, na kształt złotego upiora
W lasach powstanie… Kiedy rycerz sławny
    Umrze… to lud go grzebie jak Hektora:
Dwanaście koni bije i krwią spławny
    Stos… gdzieś pod lasem… pod mgłami wieczora,
Ubrany w rogi jelenie i w głowy,
Zamienia w ogień… i w słup purpurowy.


XXX

Wieszcze się jawią w ogniu i guślarze,
    Przepowiadają przyszły świat nieznany.
Co w pieśni stworzą, to się wraz pokaże
    Przyprowadzone na świat przez szatany.
Każdy wiek wielkie miał prawdy ołtarze,
    Cześć ducha, ducha namiętne kapłany,
Którzy, wyroki uprzedzając boże,
Dla ciał… nie krzyże mieli… ale noże.


XXXI

Wzgarda je wielka ku ciału paliła,
    A duch upajał jak sok bachusowy.
Niejedna teraz Druidów mogiła,
    Którą oplata wkoło krzew różowy,
Kiedy ją słońca strzała wskroś przeszyła
    I przeszył ogień zorzy brylantowy…
Gdy wejdziesz w ciemne granitowe bramy,
Pokaże ci swe słońca: krwawe plamy…


XXXII

A jednak ty się nie cofasz przed nimi?
    A choćby miesiąc był, nie czujesz trwogi?
Ale jak żuraw skrzydłami ciężkimi
    Próbujesz nowej po błękitach drogi.
Między głazami dawniej czerwonymi,
    Między miesiącem i polnymi głogi
Srebrne się ciągle jakieś wstęgi snują,
Po których myśli jak sny przelatują.


XXXIII

W takich kościołach, Duch z wysokim czołem,
    Sądząc, że nigdy świat się nie odmieni,
Obecność wtenczas mię dręczącą kląłem,
    Nogą trącałem czoła tych kamieni:
«Padajcie, głazy, przed ducha aniołem!» —
    Krzyczałem — «jako gromada jeleni
Przed mą niszczącą myślą uciekajcie!
Trupy grobowców tych… gińcie lub wstajcie!»


XXXIV

I nic! Urągał mi ten świat cichością
    I biegiem, co jak żółw za słońcem chodzi.
Nad południowych gdzieś łąk zielonością…
    Bom przewędrował kraj, który mię rodzi…
Inaczej z trupów postępował kością
    Lud, który palił umarłego w łodzi
I w mgieł krainę posyłał gościnną
Z umiłowaną kochanką niewinną…


XXXV

Ja, syn wyrżniętych ludów… ja, istota
    Nieznana wtenczas na ziemi nikomu…
Gdy obaczyłem, jako ta łódź złota
    Lepszą się zdaje od ziemskiego domu,
Jak płomień pod nią huczy i druzgota
    Garście suchego liścia, pęki łomu,
A na te śpiące, we śnie rozkochane,
Rzuca swe straszne jutrzenki różane:


XXXVI

Gdym to obaczył — a wysłuchał śpiewu
    Dziewicy (grobów smętnego słowika),
Która złotemu się tej łodzi drzewu
    Tak wydawała, jak kwiat słonecznika,
A już od krain zaświatnych powiewu
    Brała głos nowy i światłość płomyka…
Już tchem… już ogniem była… już bez ciała…
Już mgłą… a jeszcze za światem śpiewała.


XXXVII

Gdym to obaczył… tom kupcowi temu
    (Bo kupiec jakiś to był, który gorzał)
Zazdrościł drogi… sam nie wiedząc czemu…
    Drżąc, abym kiedyś duchem nie zubożał,
Skrzydeł nie stracił, które ku złotemu
    Światowi niosą, jak lew nie zesrożał,
Nie szedł na tamten świat z szatana trwogą,
Jak duch… na czarnej łodzi… bez nikogo….


XXXVIII

Przerażon w lasy wróciłem rodzinne,
    A wkrótce wziął mię Lech król za pachołka.
Jam oczy groźne miał i ręce czynne,
    I uwiązany cel do wież wierzchołka.
Trucizny wlano w to serce niewinne!
    A zemsta, jako pierwsza apostołka,
Ciągle kłóciła mię z ludźmi i z losem…
A głos jej czasem nie był — ludzkim głosem.


XXXIX

Więc ile razy posłucham jej rady,
    (A rada była dla ducha fatalna)
To widzę, że mi na świecie zawady
    Usuwa jakaś ręka niewidzialna.
Na działającą moc patrzałem blady,
    Sądząc, że biała mi orlica skalna
Zlatuje na hełm… usiada na czele…
I drogę moją piorunami ściele.


XL

Żądałem wodzem być… i wraz dwa wodze
    Krwi rozszalonej piorun w mózg uderzył.
Ja, co bywało za stadami chodzę,
    Kiedym się z duchy ciemnymi sprzymierzył,
Teraz tak straszny!… że komu Ja szkodzę,
    Choćbym się tylko nań myślą zamierzył…
Choćbym oczyma uderzył po stali…
W pancerz… i w serce ruszył — wnet się wali.


XLI

I sczerniał cały świat: a Ja, syn borów,
    Patrzałem jako na las do wycięcia.
Spod przyłbic wielkich bladość mię upiorów
    Trwożyła. Byłem pierwszą ręką księcia.
Przed sobą dalszych nie widziałem torów,
    Ani dalszego już celu do wzięcia.
W zamku cedrowym nad gopłową wodą
Byłem najpierwszym złotym wojewodą…


XLII

Tu patrz! jak straszne są duchowe sprawy!
    Jakie okropne zastawiają sidła!
Raz, gdy z dalekiej wracałem wyprawy,
    A piorunów się różne malowidła
Przez długi deszczu włos świeciły krwawy,
    Ja i rycerze ujrzeliśmy skrzydła
Orłów pobitych… w tak wielkiej ilości,
Jak na cmentarzach gdzieś Germanów kości.


XLIII

Pierze leżało zmokłe… lecz niektóre
    Skrzydła sterczały z piasku takiej miary!
Że gdym na dzidę wziął i podniósł w górę
    Jedno… to jako wielki upiór szary
Wierzchem o ciemną kity mej purpurę
    Dostało — wstając leniwe z moczary:
Niby wyzwany czarodziejstwem runów,
Duch śpiący w błocie przy blasku piorunów.


XLIV

Taka w tym skrzydle była tajemnica!
    I ludzkość! żem się spytał: — «Powiedz, sępie,
Czy was na wiatrach paląc błyskawica,
    Rzuciła w takie nic… i w takie strzępie?
Czyście się bili o państwo księżyca,
    Idąc na siebie zastęp przy zastępie?…
Czyście tu jaki bój toczyli krwawy
O ścierw?… czy tylko gryźli się dla sławy?!


XLV

Powiedz, jak nazwać to pamiętne pole,
    Dziś od błyskawic czerwone rumianych?
Gdzie tyle górnych duchów dziś na dole!
    I tyle skrzydeł leży połamanych?!»
Tom rzekł, w nieszczęścia nauczony szkole
    Litować się łez i mogił nieznanych.
A wtem ujrzałem, że rycerstwo bierze
Skrzydła i wtyka sobie za pancerze.


XLVI

Widok ten nowy, wspaniały!… czas późny!…
    Błyskawic blaski wszędy!… wojsko w dali;
Gdzie każdy człowiek był jak upiór groźny,
    Skrzydlaty, w czarnej rozświeconej stali.
Wszystko tak straszne, żem dreszcz uczuł mroźny
    I krzyknął: «Sława Bohu! świat się wali!
Ja pierwszy moją piersią go roztrącę!
Ja, duch! a za mną wojska latające».


XLVII

To mówiąc, skrzydło zmoczone i krwawe
    Przypiąłem sobie tak, że hełm nakryło.
Ja biorąc skrzydła, za cel brałem sławę;
    A oni chcieli sobie lotu siłą
Pomóc do domów… O! jakże ciekawe
    Powody, które rządzą ciała bryłą!
O! jak są różne przed prawdy mistrzynią
Orły, choć wszystkie jeden hałas czynią!


XLVIII

I lecieliśmy do domu weseli,
    Mijając drzewa i sady, i chaty.
Rycerze moi przed zamkiem stanęli.
    Jam wszedł jak Anioł czarny i skrzydlaty.
Karmazyn, który świat od króla dzieli,
    Cały się w gwiazdy rozleciał i w kwiaty.
Pokazał się król w odblaskach rubinu,
Spojrzał i berło upuścił z bursztynu.


XLIX

Widziałem: jako Łaskawość pogodna,
    Jaskółka siwych włosów, Dobroć cicha
Znikła… A nagle twarz trupia i chłodna
    Zmroziła mię tak, żem stał, na kształt mnicha
Spuściwszy oczy, patrząc w siebie do dna,
    Żali zwycięstwa mego nagła pycha
Jakich tajemnych myśli nie wywiodła
Na jaw i króla w źrenicę nie bodła?…


L

A on, na moje skrzydła, na te pióra
    Patrząc (które blask wieczorny zapalił
I okrwawiła tronowa purpura),
    Pobladł i berłem mię wskazawszy, zwalił.
Wzięto mię. Dusza ma czarna, ponura
    Już mi radziła, abym się ocalił
Wtenczas, gdy tłumy stały przerażone,
Z mieczem na króla wpadłszy i koronę.


LI

Alem się w jednej błyskawicy gniewu
    Na taki wielki czyn nie śmiał posunąć.
Wolałem, że mi jak wielkiemu drzewu
    Przyjdzie tu głową zachwiać się i runąć,
Niż z domowego ciemnej krwi rozlewu
    Korzystać, mój miecz w łono starca wsunąć
I wyjść z wyjętym na słońce orężem,
Co by się zdawał nie bronią, lecz wężem.


LII

Wzięto mię… a ja w podziemnej ciemnicy,
    Sam, do filarów przykuty kamiennych
Jako pający, ciemni robotnicy,
    Zacząłem z myśli gryzących, bezsennych
Snuć długie pasma. Widmo mi przyłbicy
    Nakryte orłów skrzydłami płomiennych,
Pokazywało się. Naramiennice
Osiadły blade, ścięte Meduźnice.


LIII

Dusza tak była silna i bogata!
    I taką wielką rządzicielką kości,
Że ciągle echem duchowego świata
    Gadała; ciągle z jego okropności,
Z tych głębin, gdzie ćma niewidzialnych lata
    Jasnoczerwonych słów, sztyletowości
Szepcących… brała straszną siłę sztychu
I tę jak piorun ciskała po cichu.


LIV

Kto myślał, że mnie więzieniem uciszał
    I goił burze ducha, ten się mylił.
Z ducha mi ciągle szedł grzmot, a Lech słyszał
    I czuł, żem ja go gryzł, do ziemi chylił.
Chociażem wtenczas tylko w sobie dyszał,
    A żadnej mocy ducha nie wysilił;
Gromadą duchów zarządzałem ciemną
I te, jak sługi moje, były ze mną.


LV

O! wy, którzy się nigdy nie spotkacie
    Z prawdziwą twarzą waszego tu stróża!
Dla których żywot widzialny jest w chacie,
    A Bóg w błękitach próżnych się zanurza;
Dla was są próżne tych czynów postacie,
    Dla innych… ducha ton i straszna burza,
Owiewająca moją pieśń żałobną,
Z twarzy do innych rapsodów podobną.


LVI

Raz o północy, kiedym dyszał gniewny
    I sądził, że tu jakaś mara biała…
A tam… kształt jakiś czarny i niepewny…
    Ówdzie zaś gwiazda biegła i spojrzała;
Ujrzałem lice przecudne królewny,
    Której z rąk blasku różanego strzała
Przez proch więzienia i przez pajęczyny
Szła, zamieniwszy jej ręce w rubiny.


LVII

Splecione do nóg złociste jej włosy
    Wlokły się prawie po głazów zieleni,
Gdzie zakończone jak dwa złote kłosy,
    Kwiatkami z drogich błyszczących kamieni.
Te kwiatki, rzekłbyś, że dwa żywe Losy
    Twarzą aniołów ze światłych pierścieni
Patrzą się w górę, uczepione skrycie
Do nóg idącej falą Amfitrycie.


LVIII

Te kwiaty z żywych klejnotów się jawią
    W pamięci mojej przed rysy innymi.
Reszta mgłą. A mgły moje tak ją krwawią,
    Żem nie spróbował o niej śnić na ziemi;
Lecz szaty jeden fałd wiecznie mi stawią
    W oczach pamięci duchy… i z białymi
Nóżkami do mnie te kwiaty idące
Jak dwa tęczowe na ziemi miesiące.


LIX

A ja gdzieś w głębi, do granitnej nory
    Schowany, niby kłąb piekielnych duchów
Wyzwany światłem w ohydne kolory,
    Jak zbiorowisko członków i łańcuchów,
Skrzydły zjeżony, jak piekielne twory
    (Które my znamy na ziemi z posłuchów,
Słysząc, że niegdyś rodziła natura
Smoki w płomienie ubrane i w pióra)…


LX

Ja, pomny na to, żem tronowi służył,
    A doznał zdrady, choć nie miałem winy,
Sądząc, że mi się Lech aż krwią zadłużył,
    Dotknięty okiem królewskiej dziewczyny,
Aż skrzydłam na nią moje brudne wzburzył
    I z piór pokazał oczy, cały siny…
Z takiem sił moich gniewnych natężeniem,
Żem ją mógł wzrokiem spalić jak płomieniem.


LXI

Biedne my duchy! Zawsze z jednej schedy
    Brać musim nasze co piękniejsze szaty.
Oto błyszczący kłem smok Andromedy!
    Oto ów drugi straszny wąż skrzydlaty!
Który na słońce idzie w księgach Edy
    I gwiazdy… niebios lazurowych kwiaty…
Ogonem zbiera, w swe czerwone płuca
Wchłania… i z ogniem serdecznym wyrzuca.


LXII

Na nią ja straszny, piekielny i mocny,
    A tem straszniejszy, żem był nieszczęśliwy,
Wyiskrzył cały oczu blask północny,
    Więcej wtenczas jej niż wolności chciwy.
Jak mi ów czysty duch wtenczas pomocny
    Otworzył wrota? (cichością oliwy
Do zamilczenia jęków przymuszone)
Nie wiem, to wszystko poszło w mgły czerwone.


LXIII

On jednak, ten duch, nie wiedząc, co czyni,
    Jednym niebacznym słowem pchnął mię w górę.
Ona — ta dziwna na harfach mistrzyni,
    Mająca duchów niebieskich naturę,
Czytała w jakiejś Sybillijnej skrzyni,
    (Może przed wieki będąca za córę
Rzymianom), że jej koronę na głowie
Zerwą na koniach lecący orłowie.


LXIV

A ten sen dawny tak jasno wyrzucił
    Z drugiego ciała swoje dawne twarze,
Że ojcu rzekła; a ojciec zasmucił
    Czoła… i miał już przywołać guślarze
Sny tłumaczące. Gdym ja nagle wrócił —
    Skrzydlaty orzeł — i moje husarze
Przed zamkiem rzędy długimi ustawił
I sen jak w jasnej błyskawicy zjawił.


LXV

To mi nieszczęsna powiedziała pani,
    Jakoby sama siebie winująca,
Że wtenczas śniła, gdy w skrzydła ubrani
    Spełnialiśmy sen przy blasku miesiąca,
W ogniu piorunów. Lecz ciemni szatani,
    Których moc jedną mocą ludzi trąca,
Sprawili, że snu na nią malowidła,
Na orły spadła rzeź — a na mnie skrzydła.

*





Pieśń II


I

Księżyc był pełny i gwiazdy świeczniki
    Świeciły jasno na niebios lazurze,
W trawach śpiewały skrzeczki i świerszczyki,
    Zamek stał cichy na piaskowej górze:
Zimno północne i traw zapach dziki,
    I serce smętnie bijące w naturze
Dwa razy mocniej zagadało do mnie,
Gdy ona przy mnie… i koń był koło mnie.


II

Na jednym ręku niosła swe warkocze,
    A drugą północ wskazała odludną.
Na to ja rzekłem: «Na północ nie wkroczę,
    Bo tam jednemu przeciw burzom trudno,
Lecz w koniu do krwi ostrogi umoczę
    I będę pędził, aż drugą tak cudną
Jak ty pokażą mi ziemskie narody,
Choćby królowę ognia albo wody!


III

Jeśli nie… wrócę jak straszydło krwawe.
    A ty pamiętaj, jaki stąd ucieka
Cień obalony miesiącem na trawę
    Z konia, ze skrzydeł orlich i z człowieka.
Miesiąc mu daje tę straszną postawę,
    Wiatr stąd wypędza, a nieszczęście wścieka,
A jeśli Pan Bóg go wichrem oszczędzi,
Może na powrót grom go tu przypędzi».


IV

To mówiąc, ręką pogroziłem światu,
    A tem wścieklejszy, że sam i bezsilny.
Gwiazdy na polach czystego bławatu
    Oczy otwarte i słuch miały pilny.
Na wschodzie wstęga smętnego szkarłatu
    Świeciła… szarym równinom omylny
Kształt nadawając, że pod owe zorze
Tak się zdawały płynące jak morze.


V

Dyjanna — jak liść wierzby — już zielona,
    Już jako róży liść różano-złota,
W ognistych się mgieł zanurzała łona,
    Zmienna jak w sercu młodzieńczym tęsknota,
A jam skrzydlate obrócił ramiona
    Wschodowi, chciwy nowego żywota,
I uciekałem jak duch z bladą twarzą,
Więcej przed myślą moją niż przed strażą.


VI

Dzisiaj przez ducha cały świat odkryty,
    Cały wiadomy. Wtedy tajemniczy
Jak upior złoty, a we krwi umyty,
    Złotem cię dziwu wabił ku zdobyczy,
A krwią ohydzał wszelki czar zdobyty,
    Krzycząc, jak dziecko przydławione krzyczy,
Gdyś go ucisnął; a tarczy błyśnieniem
Takiś wywołał strach jak objawieniem.


VII

Po ciemnych puszczach, gdziem się błąkał — gnana
    Wichrami straszna przyszłości orlica!
Kto mię napotkał, myślał, że szatana!
    Bo wszystko widział wprzód niż moje lica,
Zbroję i skrzydła, i młot u kolana,
    I dzidę, która gorzała jak świéca
Między sosnami, samych niebios blisko,
Miedziane mając ostrze jak ognisko.


VIII

Na jednym pustym śród sosen smętarzu
    Spotkałem smętne i dzikie Germany…
O! duchu! dawnej przeszłości malarzu!
    Ty jeszcze widzisz te sosnowe ściany,
Wozy, ogniska, twarze przy rozżarzu
    I rzymskie z białych piszczeli kurhany;
A na nich orły wydarte legionom,
Podobne lampom złotym i koronom.


IX

Ty jeszcze widzisz i dziś pytasz siebie:
    Kto ci przyczynił głosu i języka?
Liczni, krzyknąłem, jak gwiazdy na niebie!
    Straszni jak piorun, gdy niebo odmyka!
Przez was świat wytnę! pod wami pogrzebię!
    Ja, syn popiołów, ojciec mogilnika!
Urra ha!… Gwiazdę pokazałem białą
Dnia wschodzącego lasom. Wszystko wstało!…


X

Wszystko!… Dziesiątki całe groźnych kroci
    Wstały gotowe na rzeź uraganną…
Wszystko!… Na boku tylko śród paproci
    Białością swoją mnie zadziwił szklanną
Kształt jakiś śpiący, cudownej dobroci
    I ciszy, zorzą oświecony ranną,
Zwalony w dzikich trawach, przy strumieniu,
Posąg… w jutrzenki światłach jak w płomieniu…


XI

Rzekłem więc: «Czy to jaka jest królowa
    Wyrżniętych ludów? nieskalanej bieli?
Którą tu smętnie czarujące słowa
    Na fijołkowej uśpiły pościeli?…»
Wtem barbarzyniec ją tak ciął, że głowa
    Jak lampa, która ciemność rozweseli,
Skoczyła… chwilę na błękicie trwając
Jak gwiazda… potem błysnęła, spadając…


XII

A ja, zawrzawszy gniewem… i brzeszczota
    Dobywszy… tego barbarzyńca w czoło
Tnę tak, że jako grenada się złota
    Rozwalił ów łeb… tu połą… tam połą…
A ja ów zegar widzący żywota
    Z tajemnicami, żył czerwonych zioło,
Idące jeszcze wszystkich sprężyn ruchy,
Porównywałem dwie głów jak dwa duchy.


XIII

Ledwom uczynił to… nowe mi moce,
    Zapewne statuy zwołane zemszczeniem,
Przybiegły w pomoc… tak, że chociaż proce
    Cisnęły na mnie za ów mord kamieniem
Jam był jak piorun, gdy lasy druzgoce
    I napełniłem ten lud przerażeniem,
A w przerażeniu takim wielkim żarem,
Że mię ukochał i nazwał — Kiejzarem.


XIV

Dziś tam głęboki sen w tej puszczy lata!
    A może jeszcze posąg biały leży!
A może jaka nadistrowa chata
    Mówi powiastkę moją… i nie wierzy!…
Ani wie, jako na zniszczenie świata
    Posąg zemszczony przysłał mi rycerzy?
I obaczywszy mnie jak burzę ciemną…
Duchy gwiażdżące zawiesił nade mną.


XV

Nie wiedzą ludzie, przez jakie ja tony,
    Przez jakie czyny, przez jakie męczarnie
Zebrałem owe duchów miliony?
    Które, gdy wezwę, to mię strach ogarnie!
Bo ze słońc różnych są i z różnej strony…
    Jako girlandy w chmurach i latarnie
Pokazują się, kiedy sam nie zdołam
Czynić, a one na pomoc przywołam.


XVI

Z barbarzyńcami… sam… na uroczyskach…
    Człowiek… Duch… pilnie uważałem cuda,
Które się jawią przy ludów kołyskach,
    A nikną, gdy się szczep na drzewie uda;
Lecz zaszczepienie przy piorunnych błyskach
    Odbyte, a strach w powietrzu i nuda,
Które panują takim chwilom świata,
Trwożą… jak pianie kurów u Piłata…


XVII

Zda się, że ciągle ptaki ranne pieją…
    A pianie smutne jest jak krzyk dzieciny;
Przedrannym strachem niebiosa ciemnieją,
    Więcej wychodzi gwiazd na błękit siny…
Ludzie przy ogniach miast swe ręce grzeją
    I przerażeni cichością godziny
Gotowi zaprzeć się bożego ducha,
Obzierają się jak zbójce — czy słucha?


XVIII

Jam to czuł, mimo że krew moja biła
    Jak piorun w żyły, że hełm od niej dzwonił;
Kita się ogniem czerwonym paliła,
    A młot skry takie jak miesiące ronił;
Koń gadał… dzida rosła… szabla żyła…
    Wiatry dawały rady… obłok bronił…
O złym dniu wrzaski ostrzegały krucze…
O dobrym złote żurawiane klucze.


XIX

Przez wszystkie władze ziemskie ostrzegany
    Wpadłem na ziemię moję nieszczęśliwą;
Lech nie żył, a lud jego zabijany
    W królewnę patrzał jako w gwiazdę żywą…
Ona też pancerz złoty, malowany
    Kwiaty różnymi jak słoneczne dziwo,
Pokazywała w strasznych walk kurzawie
Podobna białej Anhelicy — sławie.


XX

Koło niej ciągły tabor z żywych ludzi,
    Zbrój czarnych, mieczów, tarcz, nad nią sztandary.
Ilekroć wieczór mgłami się zabrudzi,
    To jako ptaki nocne albo mary
Wstają po bagnach Wenedy i Czudzi,
    Żółte Połowce, nadmorskie Tatary
I w twarze nasze strzał tysiącem brzęczą:
A nic, gdy biją… straszniejsi, gdy jęczą.


XXI

Jeszcze pamiętam ten wrzask i to wycie
    Różnych narodów i różnych języków…
Gdy te Ludyszcza przy Wisły korycie
    Przyparłem do fal falą moich szyków.
Aż mi o jasnym wyprawili świcie
    Najstarszych z wojska swego tysiączników,
Prosząc o pokój i o ziemi bryłę
Taką, że ledwo dla nich — na mogiłę.


XXII

Ja wtedy, pod lwią skórą rudozłotą
    Siedząc na prostej powózce Germanów,
Rzekłem: «Niech pierwej dziewczęta rozplotą
    Warkocze… córki najpierwszych Supanów,
Niech sama Wanda płaczem i tęsknotą
    Zmiękczona przyjdzie nam do roztruchanów
Nalewać wina… Niech ją złotowłosą
Germany moje na tarczach podniosą.


XXIII

A gdy przez ludy dzikie okrzykniona
    Królową, z tarczy mosiężnej księżyca
Zaśpiewa nam pieśń na nowe plemiona!
    I nasze dzikie dusze pozachwyca!
Ja wtenczas drżące otworzę ramiona,
    Aby zleciała w nie jak gołębica
I wyprosiła usty różanymi:
Co chce?! niebiosa całe — i pół ziemi…?!»


XXIV

Z tem stary Swityn i Czerczak posłowie
    Odeszli. A mnie jej postać, wprzód senna,
Zaczęła jaśnieć jako słońce w głowie
    I coraz bardziej jawić się płomienna.
Więc potem, kiedy ległem na wezgłowie,
    Cała mi w oczach ognista Gehenna
Błysnęła ciągle piorunami pruta,
Ciemna, czerwona parami jak huta.


XXV

Na piersiach darłem skórzane odzienie,
    Ale do łoża byłem jak przykuty.
Wtem ona weszła w te straszne płomienie
    Jak duch tęczami różnymi osnuty,
Nad nią niby z gwiazd grających pierścienie
    Wiązały jedną pieśń na różne nuty…
Dzwoniące, cudne! jakieś gwiazdy śliczne!
Niby powietrzne narzędzia muzyczne.


XXVI

Słysząc te głosy, z którymi dziewczyna
    Szła na mnie, z ciała mego wyleciałem.
A ona w ogniu czerwona i sina,
    Obracająca powietrznym chorałem
Jako skrzydłami powietrznego młyna
    Kręcąc… przywiodła duch, że włosy rwałem
Przez wszystkie jęki i tony, i zmiany
Idący za nią w toń jak zwariowany.


XXVII

Jeszcze noc była, a ja hełm na głowę
    Włożywszy, wsiadłem na koń, pędzę cwałem.
Pamiętam szare powietrze perłowe
    I zamek, wieży sterczący kawałem
Nad Wisłą, gdzie lud tę swoję królowę
    Otoczył ludzkim i ceglanym wałem.
Tam przyleciawszy, w róg mosiężny dzwonię,
    Grzmię, aż mi wszystkie oderżały konie.


XXVIII

Wychodzi siwy Swityn Wojewoda,
    Ze snu czerwone przeciera źrenice.
«Idź» — rzekłem — «bo mi słów wczorajszych szkoda,
    Zanadto ostre pokazałem lice;
Niech mi królowa wasza, jasna, młoda
    Naleje czary, podniesie przyłbicę,
A może łatwo ten rozkaz wykona:
Pieśń mi zaśpiewać, paść w moje ramiona».


XXIX

Nic nie rzekł Swityn, lecz mię brzegiem wody
    Prowadził, kędy stał tłum ludu mały.
Rybacy srebrne trzymali niewody;
    Kilka świec (choć już ranek błyszczał biały)
Nieśli kapłani, z lutniami Rapsody
    Siedli na zrębie jednej małej skały
Pod bladą wierzbą, mgłą ranną okryci.
Na wzgórzach w zmroku zapalano wici.


XXX

Na łące dziewy i panny służebne
    Ujrzałem tam i ów się krzątające.
Te niosły kwiaty, kadzielnice srebrne,
    Dyjadematów złotych półmiesiące;
Inne bławatki do wieńca potrzebne
    Zbierały w trawach, kolorów tysiące
Rzucając w srebrne powietrze, w mgły szare,
Niby wiślanym duchom na ofiarę.


XXXI

Dawny świat! Obraz dawny wywoływam!
    Lecz ileż razy różaność przedwschodnia
I kwiaty, które mgłą okryte zrywam.
    I leśne ptaszki budzące się do dnia,
I tęcze, których do myśli używam,
    Gdy się zapali mój duch jak pochodnia
Przypominały obraz on tak rzewny!…
Ubranie martwej na łąkach królewny.


XXXII

Jak miesiąc była, kiedy z niego zetrze
    Pierwszą pozłotę słońce w dzień jesieni,
A on się topi w błękitne powietrze
    I lekko swego czoła zarumieni,
I nad girlandą lasów, gdzie na wietrze
    Drżą liście złote przy liściach z płomieni,
Pełny, okrągły, blady się przemienia
W mgłę… jak cudowna twarz srebrnego cienia…


XXXIII

Taka jej bladość! nieco ku błękitom
    Nachylona już zgonu okropnością,
Takie ust perły! Wisły Amfitrytom
    Z upiorną niby odśmiechnione złością.
Zresztą, spokojnie się onym kobietom
    Dawała stroić modrzewiów ciemnością.
Koroną złotą, wieńcami z bursztynu —
A strach powiększał trupa w oczach gminu…


XXXIV

A cóż dopiero! gdy ja groźne lice
    Odkryłem, z hełmu spojrzałem surowo
I połamawszy miecza, w błyskawicę
    Cisnąłem jego kawałki nad głową;
Nade mną ducha mrok i złote świéce
    Miecza nad kitą moją purpurową
Jak zawierucha olimpijska, wstały —
Mój duch na hełmie stanął… w ogniach cały.


XXXV

Krzyk pierwszy, który z ust wyszedł zwierzęcy,
    Już niepodobny krzykowi człowieka,
Zbudził Germanów całe sto tysięcy:
    I szli jak morze huczące z daleka.
Stos wystawiłem okropny, książęcy!
    Taki wysoki, że wiślana rzeka
Na bladych trupów zatrzymana murze
Stanęła — cała jak upior w purpurze.


XXXVI

Lecz pierwej nim ją oddałem płomieniom,
    O! ileż strasznych słyszała lamentów!
«O! włosy! nie dam ja waszym pierścieniom
    W ogniu z wiślanych oschnąć dyjamentów!
Każę podziemnym zamienić się cieniom
    W gmachy filarów pełne i zakrętów,
W alabastrowej cię położę trumnie,
Każę strzec wieków śpiewaczce — kolumnie.


XXXVII

Zbalsamowaną, wiecznym zdjętą spaniem
    Cicho na białych atłasach położę;
Sam przyjdę, jak lew legnę, i wzdychaniem
    Śmiertelnem twój sen spokojny zatrwożę.
Więc może wstaniesz? i pocałowaniem
    Dasz mi ocknienia światłości i zorze?
I słuch mi weźmiesz w tych podziemnych cieniach
Coś czytająca wiecznie na kamieniach?


XXXVIII

W kraju bez słońca, bez gwiazd i księżyca,
    Gdzie wiecznie smętno, posępnie i głucho;
Ja, rycerz, jako śpiąca nawałnica
    Z otwartą, szklanną źrenicą i suchą;
A ty, jak moja smętna czytelnica,
    Perła po perle ton lejąca w ucho,
Taka wyrazów i pieśni mistrzyni,
Że pieśń z tysiąca lat… chwilę… uczyni!»


XXXIX

Tom rzekł, pośmiertne przeczuwając rzeczy
    I głosy. I znów zajęty pożarem,
Chciałem ją złożyć na gwiaździcach z mieczy,
    Upoić krwawym rycerskim sztandarem!
I z onej ziemi, gdzie ciało kaleczy
    Słońce niewczesnym i nieludzkim skwarem,
Uciec w Islandów wyspę zamrożoną,
Ogniami siedmiu wulkanów czerwoną.


XL

«Tam ją» — krzyczałem — «gdzieś na lodowiskach
    Złożę jako kwiat ujęty w krysztale!
I przy wulkanów rubinowych błyskach
    Opłomienioną posadzę na skale,
A sam z dzikimi orły na urwiskach
    Dzikszy niż burze! straszniejszy niż fale!
Gdy góry będą swoje ognie zionąć,
Mrozom się dam zgryźć! i ogniom pochłonąć!»


XLI

Tak mój duch w kształty się piramidalne
    Wyrzucał, dawną tryskając naturą;
Tak nowe ciała łańcuchy fatalne
    Targał i piorun zawsze miał pod chmurą.
Potem więc roki się zabrały walne
    I mnie okryły Lechową purpurą.
Lud cały strachem ohydnie znikczemniał.
Jam siadł na tronie, zmroczył się i ściemniał.


XLII

I któż by to śmiał w księgi ludzkie włożyć
    Dla sławy marnej, a nie dla spowiedzi?
Postanowiłem niebiosa zatrwożyć,
    Uderzyć w niebo tak jak w tarczę z miedzi,
Zbrodniami przedrzeć błękit i otworzyć,
    I kolumnami praw, na których siedzi
Anioł żywota, zatrząść tak z posady,
Aż się pokaże Bóg w niebiosach — blady.


XLIII

A nie Bóg nad tą żywota fortecą
    Zgwałconą twarzy pokaże, to przecie
Komety złote na niebie przylecą
    I bliżej oblicz ukażą na świecie,
Nad zamkiem swoje ogony zaniecą
    Jak widma, jedno, i drugie, i trzecie…
Jeśli nie zlęknę się, a krew mię splami…
Kto wie!?… jak słońca przyjdą tysiącami!


XLIV

Niebiosa pełne widziadeł i twarzy
    Słonecznych! może z krwawymi oczyma!
A tu koło mnie powietrze cmentarzy
    I ciągła burza, wiatr, ognie i zima,
Wichry skrwawione, głos trupów z kościarzy,
    Słońce poblednie, księżyc się zatrzyma,
Gwiazda zajęczy jaka lub zaszczeka?
Wszystko pokaże, że dba o człowieka!…


XLV

«Jeśli nie» — rzekłem — «jeśli z tym motłochem
    Postąpię sobie jak król zwariowany?
A żywot jak wąż schowa się pod lochem,
    Jak gdyby nie czuł w sobie żadnej rany?
To ludzie są proch! i ja jestem prochem
    Na jeden tu dzień jak miecz ukowany!
A tem straszniejszy, że go własne siły
Nie duchów ręce z ziemi wyrzuciły».


XLVI

Zaledwie ta myśl poczęła się we mnie,
    Wzrok zaraz wydał ją jasny i suchy,
Wchodzący w myśli ludzkie potajemnie,
    Aby tam widział w kościach, czy są duchy?
Więc naprzód Czerczak u nóg mi nikczemnie
    Proszący o łeb, pod katów obuchy
Poszedł, a za nim jacyś dwaj prorocy,
Których dziś krwawe łby widuję w nocy.


XLVII

Za wojewodą cały dwór i sługi
    Posłałem niby z nim będące w zmowach.
I z wież patrzałem na ten łańcuch długi
    Idących na śmierć z świecami w okowach.
A niebios! niebios błękitne framugi,
    Jakby o zdjętych nie wiedziały głowach,
Patrzały na to ciche, obojętne!
Mnie się wszelako zdawało, że smętne!


XLVIII

Ogromny szereg tych wymordowanych
    Poszedł. Myślałem, że duchy zobaczę
Gdzieś do łabędzi podobne rumianych,
    Od których jęczy powietrze i płacze;
Albo, że ze ścian ogniem zapisanych
    Wyjdą pająki z ognia… straszne tkacze!
Na ściennych ogniach się swych zakołyszą
I wyrok jakiś ognisty napiszą!


XLIX

Myślałem, że me noce niespokojne,
    A dnie, jak noce bez gwiazd, będą czarne,
W ciemnościach jęki albo chrzęsty zbrojne,
    Tchnienia na czoło chłodne albo parne! —
I nic!… ten straszny duch, któremu wojnę
    Wydałem, dziecko zostawił bezkarne;
A ja podniosłem pierś dumną i twardą,
Gotów do końca walczyć z bożą wzgardą.


L

Przez dawne oczy widzę to ohydne
    Pierwszego ducha dzieło z czasów onych,
Gdy stepy całe dziś w mogiłach widne
    Wzięły u ludu nazwisko Czerwonych…
Wtenczas ujrzano mię, że w ciele brzydnę
    I biorę postać duchów utrapionych.
Ludzie myśleli, że mi gniją trzewa,
A jam był senny jak wąż, gdy poziewa.


LI

Czasami z góry na kolec blaszany
    Wieżycy wstąpię i tak jako owce
Najpierwsze państwa Karacze, Supany
    Każę prowadzić przez różne manowce.
Tam je kładziono w skrwawione kurhany,
    Na stos znoszono chwast, czarne jałowce.
A ja, bywało, z góry jak sęp dziki
Widzę te w ogniach ruchome mrówniki.


LII

Dziesięć czasami gwiazd i słońc czerwono
    Zagore… dziesięć wrzasków razem słyszę;
I nie podnosi mi się duchem łono,
    Ani się serce strachem zakołysze…
Jako Lucyfer z błyskotną koroną
    Stoję… a zbrodni mojej towarzysze
Na większą niż te wszystkie okropności
Patrzą — na mą twarz śmiertelnej bladości.


LIII

Dziwią się wszyscy, że jak pies nie szczekam,
    Jak lew nie ryczę, jak człowiek nie zgrzytam;
Nie wiedzą, że ja, duch natchnięty, czekam
    Gwiazd, deszczów krwawych; i znów za miecz chwytam,
I znowu cały świat na siebie wściekam!
    I znów się niebios zamroczonych pytam:
Czy mieczem, który w łono ludzkie wrażam,
Którą tam władzę niebieską przerażam?


LIV

Co tylko mocy ma ten mózg napięty,
    Tom ja na męki wynalazek użył.
Stosy, na Wiśle spękane okręty,
    Kołowrót, który ciał długość przedłużył…
Wszystko w męczeństwie ten kraj niepojęty
    Swą cierpliwością wytrzymał i zużył!
A niebo wszystko to cierpliwie zniosło,
Póki kruszyłem duchom łódź i wiosło…


LV

Poszedłem dalej… i w męki wyborze
    Już nic nie mogąc straszniejszego stworzyć,
Zacząłem łamać większe prawa boże,
    Myśląc naturę samą upokorzyć.
Matkę mi z lasu stawiono na dworze…
    A ja zamiast się u nóg jej położyć,
U tej w łachmanach podartej orlicy,
Ciała użyłem za knot smolnej świecy…


LVI

Rzekłem ludowi, że mnie czarowała,
    Że serce jadła, że żony mi truła.
Z włosem palącym się jak ptak latała
    I zgasła. Wtenczas twarz mi się popsuła
I pokazała zielonością ciała,
    Że się duchowi memu szata pruła;
On jednak w ciele nie wiedział o sobie,
W letargu niby i w czarnej chorobie.


LVII

Raz tylko byłem tak na niebie śmiały,
    Że się przejrzałem, w tarczy patrząc lice.
A byłem cały jako trup sczerniały,
    Który stoletnią miał w ziemi trumnicę,
A już robaki z niej pouciekały,
    Bojąc się oczu jasnych jak gromnice;
I czerwonymi przerażone łzami
Trupa… i kości spróchniałych ogniami.


LVIII

Lecz co dziwniejsza, że tak próchniejący!
    Taki upadły! i taki zużyty!
Czasem się czułem jak anioł gorący,
    Gotów ukochać świat i nieść w błękity
Tę ziemię jako anioł wzlatujący
    Z pieśnią… co była jako szklanne zgrzyty
Harmonik i szła w ton coraz boleśniéj,
Aż upadała w śmiech, w szaleństwo pieśni!…


LIX

Gdy mię, bywało, taki czar omami
    A stoję, ręce wyłamawszy z ramion,
Choć tylko piana toczy się ze łzami,
    A usta milczą, to mój duch omamion,
Wszystkimi zda się kręci księżycami,
    A gwiazdy na kształt muzykalnych znamion
Chwyta i w głosach tu ziemskich wyraża:
Tworząc już nie *Pieśń Sen*, lecz *Pieśń Mocarza*.


LX

Jeden był tylko przy mnie giermek mały,
    Jeden był tylko i ta pieśń go struła.
Głosy okropne w niego wlatywały,
    Kości roztrzęsły… pierś mu się popsuła.
Chodził i przez sen gadał, i drżał cały,
    Jak instrumentu cedrowa szkatuła,
Którą muzykant napełnił przelotem
Tonów… i zamknął napełnioną grzmotem.


LXI

A tymczasem mię wielki Pan niebieski
    Ubierał w grozę i w powagę strachu.
A strach był jakiś ciemny i królewski,
    Który napełnił wszystkie kąty gmachu.
Pod stopą moją suche komnat deski
    Grzmiały jak trumny. O komnat zapachu
Gadał po wioskach z trwogą lud ciekawy,
Że był zaduszny, tajemny i krwawy.


LXII

Na świecie o mnie śniono. Śród czeladzi
    W podziemnych kuchniach gadano, żem blady
Jak miesiąc, gdy się przejrzy w krwawej kadzi,
    W której pływają gniazdem wężo-gady;
Że gwiazda złota jakaś mię prowadzi
    (Purpurowe tu tłoczącego ślady)
W ciemny kraj, gdzie się wszelka dusza wściekła,
Na króla duchów czerwonych — do piekła.


LXIII

A co dziwniejsza, że mię ukochano
    Za siłę i za strach, i za męczarnie.
Gdym wyszedł… lud giął przede mną kolano,
    Lud owiec, który się k'pasterzom garnie!
Przed twarzą moją straszliwą klękano,
    Widząc dwa skrzydła hełmu jak latarnie!
I między nimi w środku zawieszoną
Tę twarz, jak lampę trupią i zieloną.


LXIV

W powiekach rubin i błysk dziwny gore;
    Powieki nożem zdają się rozcięte;
A przez czerwoną rubinową korę
    Patrzy duch, widmo przeszłości przeklęte!
Przez jakież, Panie! męki i pokorę,
    Przez jakież później ciała z krzyża zdjęte
Musiałem ścierać strach z mojego czoła?
Z oczu wydzierać ciemną skrę anioła?


LXV

Żem wyzwał słońca Twoje i księżyce,
    I meteorów ogniska, i burze,
I przeciw gniewom Twoim niósł przyłbicę,
    I chciał zobaczyć, sługa, komu służę?
Żem chciał zobaczyć, Panie! Twoje lice,
    Cztery pioruny Twoje, świata stróże…
Wszystkie potęgi Twoje o świat drżące,
I wszystkie słońca, i wszystkie miesiące.


LXVI

Tyś mną pogardził, Panie! i ominął,
    I do straszliwej śmierci doprowadził.
Swityn żył jeszcze. Starzec sławą słynął,
    Bił wrogi moje, winy moje gładził,
Granicę mego królestwa rozwinął,
    Na dwu srebrzystych morzach mię posadził;
Stary, a miecza do pochwy nie chował.
Jam go jak ojca kochał — i szanował…


LXVII

Pamiętam, biła północna godzina,
    I konstelacja Łabędź, jak krzyż złoty
Nad wieżą, gdziem był, leciała jedyna,
    Sufitów próżnych lampa śród ciemnoty;
Wtem myśl ohydna o śmierci Swityna
    W serdeczne moje wstąpiła zgryzoty
Z taką potęgą, żem wnet ku niej dłoni
Podał, jak dziecko uśmiechnął się do niéj…


LXVIII

Potem ją chciałem zmazać, ale ona
    Już jako pani mego serca była.
«Sprobuj» — wołała — «jeżeli ten skona.
    A żadna zorza by nie zaświeciła?
A żadna gwiazda z tych gwiazd przerażona
    Nie przyleciała? krwi się nie napiła?
To wtenczas będziesz spokojny o ducha:
Ziemia proch! człek z niej jak wulkan wybucha.


LXIX

Płomieniom wolno chodzić po dolinach
    I błyskawicom wolno bić w cnotliwe.
Za myślą twoją idź, nie myśl o czynach!
    Próbuj, czy niebo martwe jest czy żywe?»
Tak mi ktoś szeptał. Gdyby w stu Switynach
    Stu ojców moich własnych głowy siwe
Patrzały na mnie z grobu jego wzrokiem,
Nie byłbym cofnął się przed krwi potokiem.


LXX

Wysłałem katy; lecz myśl, gdy się kwieci,
    W coraz straszniejsze rozwija się drzewo.
Posłałem drugie… dwór, żonę i dzieci
    Wyciąć. Był ciemny dzień i grad z ulewą.
Czasami słońce ponuro zaświeci,
    I gradem złotym jak zwichrzoną plewą
O pancerz chłośnie i z kitą się zetrze,
Bom stał, czekając tych katów — na wietrze.


LXXI

U progu mego żebractwo się szare
    Skupiło. Patrzą… król na progu stoi.
Przez deszczu struny widzą jakąś marę
    Jęczącą gradem bijącym po zbroi.
Wtem wyszło do mnie suche widmo stare —
    Żebrak… i blisko stanąwszy podwoi,
Jak posąg, który wiecznym być zaczyna,
Skościał… i podał mi list od Swityna…

*





Pieśń III


I

Na dworach wówczas nasze wojewody
    Trzymali sobie nadwornych gęślarzy,
Ci byli jako rycerstwa rapsody,
    Zazwyczaj mądrzy, ślepi już i starzy.
Jako pancerze srebrne, długie brody
    Na piersiach mieli, a słoneczność w twarzy.
Liry nosili małe, ale sławne,
W koral lub w srebro, lub w bursztyn oprawne.


II

W ręku trzymali niby pastorały
    Długie, wierzbowe, ostrugane kije.
Tymi — bywało — chłopczyków chorały
    Pędzą… i wiodą takt przez harmonije;
A kiedy w górę kij podniosą biały…
    Wtenczas z chóralnej pieśni piorun bije,
A kiedy spuszczą na dół berło dziada,
To na kolana pieśń jak anioł spada.


III

O takim kiju, z lireczką u pasa
    Stał stary rapsod Swityna u proga.
Na płaszczu, pomnę, była różna krasa
    I łaty różne; zda się, że płaszcz z Boga,
Na którym zorza w błękitach dogasa
    I różne światła płoną… Jego noga
Bosa dziś świeci przed mymi oczyma,
W obwiązkach, srebrna, jak muszla pielgrzyma.


IV

Tak z wystawioną naprzód nogą bosą
    Podróżny żuraw, na białym kosturze
Oparty, z twarzą jasną, srebrno-włosą,
    Stał w płaszczu starym, jak w błękitnej chmurze
I list podawał… Iryda za kosą
    Wlokąca tęczę, gwiaździce i róże,
Nie jest mi piękną tak… gdy z niebios spada…
Jak to wspomnienie dawne — tego dziada!


V

O! złote serce śpiewaka i sługi
    Tak po męczeńsku cierpiące dla pana!
Miej grób! którego nie rozorzą pługi,
    Do zaklętego podobny kurhana;
Wiecznie tu wstawaj w pieśni! i wiek długi
    (Aż znowu ta pieśń będzie zapomniana)
Przykładem ludzi do miłości znęcaj!
Śpiewaj! — a liry też czasem pokręcaj!


VI

Niech mi przypomni czary tobie znane
    I słowa dobre na serc otwieranie,
Porządne, ważne i uszykowane
    Rzędem jak dźwięku anioły w organie;
A przebacz mi już tę okropną ranę
    I to straszliwe nóg przyćwiekowanie,
Które odjęło (to coć najboleśniej!)
Twój najpiękniejszy czar — wędrowność pieśni!


VII

On mi podawał list…. a ja na nodze
    Jego oparłem miecz żelazny, krzywy
I czułem, że mu między kości wchodzę:
    A on stał — jak Bóg wielki — bo cierpliwy!
Mieczem przygwożdżon w kamiennej podłodze,
    Którą czerwienił krwawy koral żywy…
Stał… obwinięty ów żebrak w błękicie…
I tak się na mnie patrzył jak na dziécię.


VIII

A ja, nie zdjąwszy miecza z jego rany,
    Owszem, głębiej go zapędzając w koście,
Czytałem słowa, które jak szatany
    Paliły mi mózg i gryzły wnętrznoście.
Ten list! na sercu moim zapisany,
    Nad wszystkie ducha mego okropnoście
Głębiej swe straszne zarzuty wykował!
Bo mną ten człowiek gardził — choć miłował…


IX

Kacie ojczyzny mojej! i tyranie!
    Mój królu wczora! (pisał Swityn stary)
Na dobrowolne poszedłem wygnanie,
    Abyś przez mój zgon nie dopełnił miary…
Ty mię wyganiasz? A ja, o mój Panie!
    Żołnierzy wszystkich serca i sztandary
Zostawiam tobie, sam znikam bez wieści…
Sam nic nie biorę z sobą — prócz boleści…


X

A byłbym chętnie dał głowę strudzoną
    Pod miecz twój; chętnie w ręce twoje złożył
Tę głowę ściętą, ale uśmiechnioną,
    Której Bóg nigdy śmiercią nie zatrwożył,
Gdybyś ty jeszcze miał człowieka łono
    I nad kościami ludzi się nie srożył,
Gardząc miłości ostatnim spojrzeniem,
Mszcząc się nad kością jak pies nad kamieniem.


XI

Aniołowie mię dziś ostrzegli złoci
    We śnie… Twój sam duch stanął pod kotarą,
Tak jak pochodnia świecąca w wilgoci,
    Cały oświecon ogniami i parą.
Tyś mię sam ostrzegł!… a to nie z dobroci,
    Ale żeś taką dziś stał się poczwarą,
Że słychać ciebie… i czuć… choć z daleka…
Kiedy pomyślisz… o śmierci człowieka…


XII

Duch litośniejszy twój jest ci za szpiega:
    On najprzód zgniłe twe serce wypyta,
A potem chodzi i ludzi ostrzega,
    Gdy twoje ciało śpi… a ząb twój zgrzyta.
Duch twój wychodzi i po kraju biega
    I targa włosy… jęczy jak kobiéta…
Ty zmordowany jego lamentami
Wstajesz, nie wiedząc, żeś płakał nad nami…


XIII

Jakiś cię anioł okropny odmienił
    I przysłał dzieło wypełniać straszliwe,
Lud rozhartował… a ciebie skamienił
    I kazał ludy orać jako niwę…
Abyś co?… wiatry wiejące spłomienił
    Duchami, które wyszły z ciał… a żywe
Wkrótce w anielskiej zjawią się ozdobie…
Jak wiatr na ciebie! — i przeciwko tobie!…


XIV

Miej więc dzień jeszcze ten jeden w zarządzie
    Siłę, która jest w mieczu i toporze…
Ja ciebie czekam na ostatnim sądzie
    Z tym listem… który w mogiłę położę!
Czekam za światem ciebie! na wylądzie,
    Brzegu, o który grzmi ogniste morze
Krwią twoją jasne i zafarbowane!
Czekam!… z tym listem przeciw Tobie stanę!…


XV

Tu ci nie błyśnie więcej moje lice,
    Choć niedaleko lecę… żuraw szary.
Pobytu mego mają tajemnicę
    Ja tylko, mój koń i mój rapsod stary.
Prędzej byś zgonił letnią błyskawicę
    Niż mego konia… Człowieka zaś wiary
(Jeśli cię starość i pieśń pełna wdzięku
Nie skruszą) spróbuj królu, masz go w ręku!


XVI

Taki był straszny starego Swityna
    List… ja w nim groźbę jęczącą słyszałem
I opór ducha, który się zaczyna
    Od jęku tylko… a staje się ciałem.
Więc jak skrzydlata skoczyłem gadzina
    Z całą wściekłością! z całym ducha szałem!
Choćby królestwo całe przyszło ruszyć!
Wszystko!… a złamać harfiarza — lub skruszyć!


XVII

Stary był… pomnę… Zorian się nazywał.
    Gdy go palono, cichszy od owieczki,
Na lirze sobie czasami podgrywał
    I szedł przez ogień z uśmiechem piosneczki.
Ani klątw rzucał — ani wydobywał
    Głosu wielkiego z maleńkiej lireczki:
Głaskał ją tylko (wyjaśniwszy lice)
Niby zlęknioną, białą gołębicę.


XVIII

Zdawał się mówić i twarzą, i ręką,
    Jakby nad brzegiem szemrzącego zdroja:
«Nie bój się, liro! bo śmierć nie jest męką!
    Ani się lękaj cielesnego zboja!…
Nie bój się, moja maleńka lirenko,
    Nie bój się, siostro! nie bój, córko moja!…
A na toż by to nasza mądrość była,
Gdyby przed śmiercią skonać nie uczyła?


XIX

Przyjmowano cię po domach i chatach,
    Pókiś ty ze mną była wędrownicą.
Bądźże dziś wdzięczna… a nie płacz przy katach,
    Bo się ucieszą i ton twój pochwycą.
Czekaj… wstaniemy oboje po latach,
    Gdy błysną łuki z tęcz nad okolicą!…
Wstaniemy razem z wielką jaką zgrają
Harfiarzy, co jak anioły śpiewają!


XX

Czekajże, liro!… śpij!… Błogosławiona
    Ta błyskawica jasna i rumiana!»
Tu wzięty w złote, ogniste ramiona
    Zniknął… A mój duch uczuł wtenczas Pana.
Czeluść okropna mych ust otworzona,
    Suchość i jakaś pożarność gardlana…
Pierś, która wiatru w się więcej nie bierze,
Ostrzegły… że już do piekła należę…


XXI

Dysząc, na konia siadłem… od popiołów,
    Które pożarły pieśń, obsypan… w szale.
A tłum siepaczy, jakby archaniołów,
    Ubrany w złoto, w bursztyn, w miedź i w stale,
W skrzydła… w moc wielką tortur gwoździ, kołów
    Zaopatrzony…. za mną w Wisły fale
Rzucił się, gotów mordować do końca,
Wszyscy na koniach jaśniejszych od słońca.


XXII

Ja przodem. — W czerep czarny, ołowiany
    Ukrywszy głowę moją jak w kapturze,
(Bom w sobie uczuł wstyd nieopisany,
    Twarz mieć jak gryszpan, wzrok jak ogień w chmurze),
Przypadłem w zamek jeden nadwiślany,
    Który zastałem cały już w purpurze…
Że trupy swoje wyrzezane chował.
Duch mój przede mną tam był — i mordował.


XXIII

I przestraszyłem się — bo mi z pamięci
    Wczora wydane rozkazy wypadły.
Katowie stali wszyscy trwogą zdjęci,
    Stali bladymi przede mną widziadły;
Jam wrzeszczał: «Kto tu prędzej niż me chęci,
    Niż myśli moje? kto srożej zajadły
Na krew Swityna niż ja wpadł w pokoje?
Kto tu wypełnił jak Bóg — myśli moje?


XXIV

Duchowi memu to przypisać muszę,
    Bo ziemia nie ma takich rozbójników!
Zmiękczyłyby ich te dzieciątek dusze,
    Ta wyspa pełna wierzb, olch i słowików;
Te sionki z cedru… które głosem ruszę…
    A one pełne ech, jęków i krzyków
Swityna głosem brzmią na każdem piętrze
Jakby starego instrumentu wnętrze.


XXV

Ja jeden… który do szaleństwa skłonność
    Mam… wpadłem tutaj o jutrzenki świtach;
Ani sal cisza, ani belek wonność,
    Ani pieśń rodu śpiewana w sufitach,
Ani mię zemsty nieudolnej płonność,
    Ani szatan tu, ani Bóg w błękitach
Nie zatrzymali… Nic nie ma na niebie!
Ja sam jak Pan Bóg będę sądził siebie!»


XXVI

To mówiąc kostur wraziłem okuty
    W ścianę i rzekłem do moich oprawców:
Tę noc na ucztę, jutro dzień pokuty
    Dla mnie i dla was — zbrodni wykonawców…
Tu zamek cały błysnął na kształt huty
    Ognisk czerwienią… A ja tych bladawców
Zbrodniami bladych otoczony wieńcem
Siadłem — trup jasny pijaka rumieńcem.


XXVII

I ucztowaliśmy w zamku wygodnie.
    Swityna własne nam służyły misy,
Stągwie, kobierce, czary i pochodnie,
    I krwią cuchnące wonnych ław cyprysy.
Czary nam do rąk podawały zbrodnie…
    Widma… w płaszczach z krwi, z zielonymi rysy,
Stojące z boku upiory czerwone,
Wyraźne… a gdyś spojrzał wprost — zniknione.


XXVIII

A wtem przyleciał giermek zadyszany
    I te wyrazy z ust wyrzucił skore:
«Panie! Ogromny znak jest ukazany!
    Na niebie miotła płomienista gore»…
Jam zbladł: i kostur wyrwawszy ze ściany
    (Sądząc, że widzę ducha albo zmorę,
Która mi wróżbę nieszczęśliwą szczeka),
Na wskroś przeszyłem w pierś tego człowieka.


XXIX

A sam wybiegłem na ganek odkryty,
    Z którego widok szedł po okolicy,
Na drżące wielą gwiazdami błękity,
    Poddane jednej, ogromnej gwiaździcy…
Ta jako wielki miecz z pochew dobyty
    Karbunkuł miała czerwony w głowicy;
A ten się błyskał i mienił na zarzy
Jak oko w ducha niewidzialnej twarzy.


XXX

Wtenczas… w tej gwieździe oczyma usiadłem
    I mocowałem się z nią jak z szatanem:
Truciznami ją serdecznymi jadłem,
    Trawiłem jadów duchowych gryszpanem.
Więc czasem ona… a czasem ja bladłem.
    Ażem nareszcie padł… jednem kolanem
Przyklękły… dysząc… przejasnymi świty
Jak rycerz w szrankach dzidą w pierś przebity.


XXXI

I obaczyłem w gwiaździe niby znamię
    Ognistsze… powiek mgnięcie i błysk oka:
Wtenczas uczułem, że mi ducha łamie
    Na wieki jakaś moc straszna, głęboka.
Więc obróciwszy ku ludziom przez ramię
    Twarzy i palcem ognistego smoka,
Który w niebiosach wił jasnym ogonem,
Wskazując, rzekłem: «Przyszła z moim zgonem


XXXII

Kometa». I tu, coraz bardziej blady
    I mieszając się już, rzekłem ponuro:
«Świat zwyciężyłem! i oto są ślady,
    Żem duch mający moc nad tą naturą!
Gwiazdy tę gwiazdę wysłały na zwiady,
    Czym żyw? czy jeszcze okryty purpurą
Czynię rzecz króla, człowieka i zboja?
Niebo się zlękło o świat. — To śmierć moja.


XXXIII

Idźcie… Już więcej nie jesteście sługi
    Mojej wściekłości, lecz rycerze twardzi.
Kupiłem naród krwią… i nad jej strugi
    Podniosłem ducha, który śmiercią gardzi.
Niejeden sobie wieśniak wieczór długi
    Umili pieśnią i tem się rozhardzi,
Że będzie o swych ojcach przypominał,
Jak śmiało na śmierć szli, gdy król wyrzynał!


XXXIV

Co do mnie, jam jest bicz okropny, boży,
    I będę cierpiał, co mi przeznaczono.
Za chwilę jednę otchłań się otworzy!
    Piorun rozerwie moje wielkie łono!
Wściekłoście… jak psy spuszczone z obroży!
    Żądze jak słońca ogniste rozpłoną!
Ogromne ze mnie na wiatr pójdą cienie,
Wszechmiłość zmyta w krwi i wszechcierpienie!


XXXV

Duch mój odpowie. Lecz wy jak dzieciątka,
    Jak białych jagniąt jesteście gromada.
Wszystko, com czynił, szło z jednego wątka
    I cały ciężar zbrodni na mnie spada.
W kurhanach tylko zostanie pamiątka
    I w pieśni długiej wędrownego dziada,
Żem żył. Chwasty mi porosną na grobie.
Inny was anioł rozmiłuje w sobie…


XXXVI

Ale po latach!» — Chciałem mówić więcéj,
    Wtem się zaczęła kości targanina.
Przez ołowiany kaptur sto tysięcy
    Szło iskier… topniał na mnie drut i cyna.
Chciałem zachować dumny kształt książęcy,
    Lecz tak pękałem się jak w ogniu glina.
Oczy się chmurą zasłoniły czarną
I duch się cały skupił w jedno ziarno.


XXXVII

Nic więcej. Straszne zaćmienie i głusza!
    Na sercu ręki bożej położenie;
Docisk ostatni, pod którym się dusza
    Pękała w skazy, a wzrok szedł w sumienie.
Więc jako robak, co się w ogniu rusza,
    Tak ona, póki w ustach było tchnienie,
Leżała na dnie swej serdecznej plamy,
Aż Bóg otworzył jej — wieczności bramy.


XXXVIII

Taki był koniec mojego żywota,
Śpiewany długo w kraju przez rapsodów,
Którzy nie doszli, w czym była istota
    Czynów? w czym wyższość od rzymskich herodów?
Nade mną była myśl słoneczna, złota,
    Do niej moc ciemnych, okrwawionych wschodów
Wiodła mię prosto w złotych celów progi.
Jam szedł jak rycerz krwawo — i bez trwogi.


XXXIX

Życie dźwięczało w każdej ducha strunie,
    Moc słychać było w każdym moim kroku;
Choć być na takiej drodze? lepiej w trunie!
    Choć z myślą taką? lepiej z włócznią w boku!
Prędzej czy później? deszcz piorunów lunie
    Na orła, który słońce miał na oku;
Na mnie — żurawia z wyciągniętą szyją
W przyszłość — pioruny boże jeszcze biją…


XL

Ale przeze mnie ta ojczyzna wzrosła,
    Nazwiska nawet przeze mnie dostała
I pchnięciem mego skrwawionego wiosła
    Dotychczas idzie: Polska — na ból — skała…
Falą ją druga nieraz z drogi zniosła
    I duch jej święty poszedł w kwiaty ciała
Bezwonne, martwe; lecz com ja wycisnął
Pod krwią, tem zawsze zwyciężył, gdy błysnął!


XLI

Śpijże mój kształcie pierwszy, z ducha zdjęty,
    Świecący w dali jak księżyc na nowiu;
Upiorny, za krew wylaną przeklęty,
    W koszuli z drutów i w czepcu z ołowiu.
Klątwa na ciebie! jak na dyjamenty,
    Na bazaltowe kolumny w pustkowiu
Pierwszej natury z ducha budowane,
W ciemność i w chmury, i w piorun ubrane.


XLII

Lecz ja na tobie nogę postawiłem
    I dalej szedłem; a jużem był boży.
Morza się cofną, góry pójdą pyłem
    I świat się komet deszczami zatrwoży,
Gdy duchem spełnię, co ciałem spełniłem.
    Duch ukazany w pierwszej świata zorzy,
Któremu Pan Bóg swych zasłon uchyla,
A lat tysiące są jak jedna chwila.

1846.

*








Los mię już żaden nie może zatrwożyć…



Los mię już żaden nie może zatrwożyć,
    Jasną do końca mam wybitą drogę,
Ta droga moja — żyć — cierpieć — i tworzyć,
    To wszystko czynię — a więcej nie mogę.

Dawniej miłością różane godziny
    I w zorzach jeszcze jaśniejsze pochodnie;
Dzisiaj, przy schyłku dnia, ważniejsze czyny,
    Wielkie i smętne, jak słońce zachodnie.

Na nich się zegar życia zastanowi
    I puści ducha-skowronka w otchłanie,
Pomóżże, Boże, temu skowronkowi,
    Niech wesół leci — niech wysoko stanie.

A raczej powiem — gdy się żywot zmierzcha,
    Dusza-jaskółka daleko od ziemi,
Pomóż jaskółce, co mi z oczu pierzcha
    Z oczkami w światło rozweselonemi.






Mnich
Powieść wschodnia





Jeden z braciszków zakonu w klasztorze na górze Sinai w Arabii, trudniący się zwyczajem średnich wieków przepisywaniem dzieł starożytnych pisarzy, na ostatniej karcie przepisanej księgi dodaje następujące słowa.

    W samotnej celi w Sinaju klasztorze
Czekam posępny, aż wiek mój przeminie.
Modlę się, patrząc na Czerwone Morze,
Albo na skwarne Arabów pustynie.
Oto jest owoc pracy zakonnika;
Oto na białym księgi pargaminie,
Co się na klamry srebrzyste zamyka,
Są dzieje Rzymian, są dumania Greków,
Wskrzeszone myśli, które się zatarły,
Wskrzeszona pamięć dawnych wielkich wieków,
Które bez pisma jak ludzie pomarły.
Moja to praca nadal je zachowa,
Pod mojem piórem wzrastały wyrazy.
Różnie barwiłem początkowe słowa,
Po ścianach błyszczą święcone obrazy.
Purpurę, złoto i drogie błękity
Łączyłem cudną malowidła sztuką.
Księga ta będzie dla wieków nauką,
Księgę tę pisał mnich w celi ukryty.

    Oto została karta nieskalana,
Zapiszę na niej zdarzenie klasztorne.
Było to w roku… Narodzenia Pana…
W dniu, gdyśmy zbójców odparli napady;
Gdy już ucichły modlitwy wieczorne,
Stałem przy łożu śmiertelnem z gromnicą,
Brat jeden konał, posępny i blady,
Tak pod spowiedzi mówił tajemnicą:




Spowiedź mnicha



I

    W zakonnej celi pod habitem mnicha
Konam samotny. Włóż kamień pod głowę,
Niech na nim zasnę. Noc ciemna i cicha.
Myśl moja wyschła jak źródło stepowe,
Ja sam jak palma usycham i więdnę.

    Niegdyś na czele pokolenia ludu
Ścigałem w piaskach z płócien miasta błędne.
Niegdyś szczęśliwy wśród nędzy i trudu,
Pogardy okiem patrzałem na nędzę.
A gdy mnie rozpacz przyciśnie gwałtowna,
Nie zwykłem jęków tłumić pod namiotem;
Sam cierpiąc, drugim cierpienia oszczędzę,
I cisnę sztylet; stal jego hartowna,
Tak można było pisać na nim złotem,
Jako ty piórem piszesz w swojej księdze.

    Marzyła dusza. Ileż razy w spieki
Ścigałem w stepach znikome obrazy;
Często myślałem, że już niedaleki
Odpocznę w cieniu kwiecistej oazy;
Płoche to było i marne złudzenie.
Ale raz z wiatru zachodnim powiewem
Doszło mię dzikie, melodyjne pienie,
Wypuszczam konia i gonię za śpiewem.
Śpiew ten brzmiał w niebie, na ziemi, dokoła,
Coraz doganiam wyraźniejsze tony;
Wkrótce ujrzałem złoty krzyż kościoła,
Tym smutnym śpiewem brzmiały wasze dzwony.

    Wchodzę, stanąłem przy ciemnym filarze,
Już nie pamiętam wrażenia tej chwili.
W oczach się lśniły złociste ołtarze,
Wyście śpiewali i światła palili.
Ściana jak niebo gwiazdami okryta;
Każda kolumna jak palma stepowa,
A na jej czole złoty liść rozkwita,
A pod jej stopą skała marmurowa.
Promień z barwionych bijąc szyb kościoła,
Niósł z sobą obraz na szkle malowany,
A potem w dymie kadzideł zbłąkany,
W mglistych błękitach utworzył anioła;
Nie znałem wówczas sztuki malowidła,
Widziałem tylko, że anioł nade mną
Roztaczał złotem malowane skrzydła,
Spływał i patrzał w duszę moję ciemną…
Wtenczas rzuciłem ojców moich wiarę….

    Ty mówisz mnichu, że to dzieło cnoty?
Ale Bóg ciężką zesłał na mnie karę:
Dni moje gorzkie zatruły zgryzoty,
Wszyscy odbiegli, bracia się zaparli,
Sam ojciec przeklął… «Idź, wyrodne dziecię!
Idź w świat i zostań sam jeden na świecie!»
Przeklął — i wszyscy przede mną pomarli.

    Jej piękność wiecznie tkwi w sercu wyryta!
Piękność dziewicy jest jak piękność kwiatu,
Cudnie się błyszczy, lecz prędko przekwita.
Ale gdy róża strojna w liść szkarłatu
Utonie kiedy do mogiły piasku,
Jeśli ją tuman nakryje stepowy,
Róża w nim uschnie, lecz nie straci blasku;
wiecznie zachowa swój liść rubinowy,
Jak gdyby wczoraj rosła wśród oazy,
Jak gdyby wczoraj zerwana na błoni;
Tak postać Zary kwitnącą od skazy
Mogiła myśli gasnących ochroni…

    Pamiętam dotąd jej dziecinne słowa,
Patrząc na śnieżne gór Iranu szczyty,
Raz mnie pytała: «Tam, pod gwiazd błękity,
Co to za lampa błyszczy kryształowa?
Patrz, jakim blaskiem gór wierzchołek spłonął;
Zapewne księżyc w ich łono utonął,
I w alabastrach błyszczy się ukryty…»

    Nie przeszła chwila, już byłem na górze
Wśród śniegów lodu; i w tak prędkim biegu
Wróciłem nazad, że doliny róże
Kwitły utknięte w wazonie ze śniegu.

    Ja miałem brata… Całe pokolenie
Było mi niegdyś jak wierna rodzina,
Dzieliło razem i głód, i pragnienie;
A teraz każdy z braci mię przeklina
I chce mi szkodzić jawnie lub obłudnie.

    Raz zapędzony na łowach daleko,
Wracałem w skwarne pustyni południe.
Koń mój spod kopyt miotał piasek wrący,
Chwiał się znużony pragnieniem i spieką,
W rozwarte nozdrza chwytał wiatr gorący.

    Wtem jedzie Arab przez pustyni błonia.
Rzekłem do niego: «Słuchaj, bracie młody!
Musisz mieć wodę, daj mi kroplę wody.
Widzę, że pełne twe juki podróżne,
Wody! nie dla mnie, lecz dla mego konia».

    A on mi na to: «Czary moje próżne,
Ostatnia pełna, ciskam ją o głazy;
Umieraj zdrajco! Giaur niech nie żyje!
Gdybym gdzie wiedział pobliskie oazy,
Z których ty pijesz albo koń twój pije,
Zatrułbym wody — Bogdaj nie ochłódło
Niebo, skąd chłodu twa dusza wygląda».

    Krzyknąłem wściekły: «W żywocie wielbłąda
Dla mego konia znajdę wody źródło!».

    I oba zbrojni zwarliśmy się razem
Jako dwa wichry wśród piasków tumanu.
Upadł przeciwnik przebity żelazem…
Koń mój pił wodę!!! Turban wroga zlata,
Patrzę się, przebóg! ta twarz spod turbanu
Dobrze mi znana… Już nie miałem brata.

    Lecz koń mi został i biegł przez pustynie,
Koń, który myśli Araba przenika.
Jak struś na stepach, gdy skrzydła rozwinie,
Ledwie się ziemi stopami dotyka;
I grzywa konia z wiatrami igrała.

    Lecz przebóg! koń mój chwieje się, upada.
Patrzę! a w piersiach tkwi zbójecka strzała….
    Ojcze mój! Ojcze! okropna to zdrada!
Tę strzałę w twoim widziałem kołczanie!

    Rumaka mego przeszło śmierci drganie,
Parsknął i głowa na piasku zaległa.
Wtenczas spojrzałem na pustyni błonia,
Pierwszy raz mi się zdała tak rozległa…
Stepy bez końca… Już nie miałem konia.

    Patrz! czy to śmierci posłaniec ponury
Wleciał do smutnej celi zakonnika?
Motyl niestrojny w złoto ni w lazury,
Ledwo z jedwabnej dziś zmartwychwstał truny,
I znów tak blisko pogrzebu świecznika.
Skrzydła czernieją jak zmarłych całuny
I ma na skrzydłach pisany gniew boży
Co mu tak cięży, że je w ogniu pali…
Tak dziki Arab, gdy się los rozsroży,
W dzień jest spokojny i zatłumi jęki;
Lecz gdy noc ciemne przywdzieje zasłony,
Lśni przed nim jasność samobójczej stali,
Patrzy posępny na niebios sklepienia,
Twarz ma pobladłą i wzrok zapalony,
I widać drzenie wstrzymywanej ręki,
Silne jak drzenie głodu lub pragnienia.

    Piękny nasz kościół! u stóp jego wały
Spienione miecą na głazy ukropy;
Stoi na skale, jego krzyż nad skały
Jak ptak uleciał aż pod nieba stropy;
A cudne palmy, pustyni królowe,
Przy nim się zdają jak powiewne zioła;
Czołem zmiatają ganki marmurowe,
Jak gdyby chciały w prochu złożyć czoła…

    Lecz wczoraj! wspomnij godzinę przestrachu,
Kiedy na kościół napadli Araby.
Straszliwy odgłos rozbiegł się po gmachu,
W klasztornej sali zebrały się mnichy,
Ale cóż znaczył mnichów odpór słaby?
Już miano wydać kościelne kielichy,
Gdy ja stanąłem: «Bracia! czyż niegodnie
Mamy się poddać? niech nas Bóg ośmiela!
Weźcie do ręki psalmy i pochodnie
I czarne szaty, i krzyż Zbawiciela».
Rzekłem — i zbrojny rzuciłem się pędem
W sam tłum Arabów, niósłem ślepe ciosy.
Za mną się światła snuły długim rzędem
I brzmiały hymnów pobożne odgłosy.
Pod mieczem mnicha legł niejeden zbójca;
A kiedy wodza spotkałem na błoni,
Mnichu, widziałeś! on poległ z tej dłoni;
W twarz mu zaglądam… Już nie miałem ojca.

    A gdy nieszczęściu nie mogłem uwierzyć,
Rzekł mi, konając: «Synu! kryłem lica!
Abyś się w boju nie wahał uderzyć,
Abyś wyrzucał sobie śmierć rodzica.
Teraz, gdy możesz! teraz zapominaj
O zmarłych, ciesz się z tymi, co zostali…
Ona… umarła… od zgryzot? od stali?
Nie wiem, nie pytaj… lecz ojca przeklinaj!»

    I pokolenie płacze po swym królu;
A jam ostatni z królów pokolenia,
Jako pszczół matka, gdy w wymarłym ulu
Siedzi posępna nad córek grobami
I sama szuka grobowego cienia,
Ale łza moja pamięć przodków plami.
Myśl moja, niegdyś tak cudna, skrzydlata,
Błąka się w zbrodni i jak kwiat przekwita,
Dzisiaj w księżycu widziałem twarz brata;
Lecz kiedy oko podobieństwo czyta,
Znowu spostrzegłem rysy ojca twarzy;
I znów się głębiej oko moje wkrada,
I znowu patrzy, znowu dziko marzy:
Z łona księżyca wykwita twarz blada,
I znów poznałem… to były jej rysy;
Smutne pamiątki wzrastają bez końca
I tak się krzewią jak czarne cyprysy;
Już duszy mojej odjęły blask słońca.

    To moje życie… Teraz śmierć się zbliża
I w sercu czuję nieznaną tęsknotę;
Wyznam ci mnichu, choć ściskam znak krzyża,
Noszę na piersiach amulety złote
Przez nią mi dane, jej ostatnie dary.
A w nich Koranu drzemie myśl zamknięta,
Nie drzyj… myśl godna chrześcijańskiej wiary,
Tak mówi prorok: «Dusza wiernych święta
Niechaj miłością nienawiść odpłaca;
Niech jako muszla srebrzystego łona,
Kiedy pod ciosem chciwych ludzi kona,
Morderce swoje perłami zbogaca».
Mnie przyjaciele zdradzili najszczersi…
Mnichu, ty gniew mi ukazujesz z czoła,
Więc zerwij! zerwij talizmany z piersi!…
Muzułman gdy się z amuletem dzieli,
Słyszy ostatnie westchnienie anioła…
Zerwij!… Co słyszę! czy to wiatr w tej celi
Smutnie zaszumiał?… Słyszałem westchnienie!



XI


Cień dziewicy arabskiej

    Ciebie głos westchnień stłumionych zasmucił?
Zniknęłam niegdyś jak senne marzenie,
A obraz drzący i zbladły powrócił
Do twojej myśli, gdy masz zawrzeć oczy,
Aby cię znowu do snu ukołysał.
Pomyśl! sen wieczny wkrótce cię otoczy,
A ty się wiersza pozbywasz Koranu?
O luby! pomyśl, kto ten wiersz napisał!
Wspomnij na piękne krainy Iranu!
I patrzaj na mnie… tu jestem, tak blisko!
Czyliż ci moje nieznane wyrazy?…

    Pamiętasz skwarów stepowych igrzysko,
Te cudne, błędne pustyni obrazy,
Których cień miły podróżnego nęci,
A gdy się zbliży, we mgłach się rozpływa:
W nich teraz żyję, w nich cień mój przebywa,
Blady jak iskra gasnącej pamięci.

Oto przybyłam na blasku księżyca,
Patrzaj! cień Zary ciebie nie przerazi;
Śmiertelna bladość twarzy mi nie kazi.
Chciałam być piękną, ukrasiłam lica
Kolorem róży czarownego kraju;
Chciałam być piękną, ożywiłam oczy
Promieniem rosy; woń moich warkoczy
Jest tak łagodną jak tchnienie róż maju.

    Pomyśl mój luby! chwila już się zbliża,
Czyliż być mamy wiecznie rozłączeni?
Odrzuć daleko ten czarny znak krzyża!
On nas rozdziela, odrzuć go daleko!
Pójdziemy błądzić — para błędnych cieni —
W błędne krainy… Tam przed skwarną spieką
Wiecznie nas skryją z mgły uwiane drzewa;
Wśród kwiatów źródła z sennym szmerem płyną,
Jaśmin srebrnymi kwiatami powiewa;
Inne tam słońce lśni nad tą krainą,
Inny tam księżyc srebrzysty jaśnieje;
Jak eter czyste wody kryształowe,
Czarne cyprysy i drzewa palmowe;
A wiatr liściami wonnych kwiatów wieje.

    A gdy twa dusza już od ludzi stroni,
Będziemy żyli samotni w tym raju;
Ani Araba koń nas nie dogoni,
Gdy będzie ścigał, próżno się utrudzi;
Na skrzydłach wiatrów, po piasczystej fali,
Kraj nasz czarowny i mieszkańce kraju,
Spłyniemy w stepy, coraz daléj! daléj!
Żeby już nigdy nie napotkać ludzi.

    Ach! pomyśl! pomyśl nad szczęścia obrazem,
Powiedz mi słowo!… sen twój niedaleki…
Ty milczysz!… Chcesz nas rozdzielić na wieki?
Pomyśl!… już nigdy nie będziemy razem,
I nigdy nasze nie złączą się duchy…
Ty milczysz!…


Mnich

                        Boże! zniknęła… O mnichu!
Precz mi z gromnicą! precz ze słowem skruchy!
Daj mi truciznę w święconym kielichu,
Albo mi powróć święty wiersz Koranu!
Słyszałeś! smutna to była rozmowa!
Słyszałeś?…


Spowiednik

                        Bracie, ufaj w niebios Panu.
Ty sam się łudzisz… swoje myśli, słowa
Brałeś za płonne wyrazy dziewicy….



XII


Mnich

    Ojcze! zgrzeszyłem… Gniew boskiej prawicy
Rozkruszy serce obłąkane, wrące…
Mnichu! gdzie koń mój? gdzie koń mój stepowy?
Koń, co tak prędko pustynie przelata,
Miecąc kamienie i piaski kipiące…
Wody dla konia! choćby ze krwią brata.

    Ach szybkie! szybkie odbyłem dziś łowy;
Ledwo wieczorem chmura tu nadpłynie,
Którąm dziś rano wyścignął na wschodzie.

    Mnichu! gdy potok lat prędki przeminie,
Zdaje się krótkim jako przelot konia.
A jam tak prędko spieszył się przez błonia,
Anim odpoczął gdzie w palmowym chłodzie.

    Na próżno oczy podnoszę ku niebu,
Ciężka śmierć moja… z podwoi kościoła
Dochodzi do mnie smutny śpiew pogrzebu;
I orszak mnichów, niosą kir, kobierce,
I światła w rękach, i zakryte czoła…
Modlą się za mnie, lecz nawet pozoru
Nie ma boleści… Zimne mnicha serce!
I modły zimne jak mury klasztoru!…

    Nieście mnie w stepy, tam szukać grobowca,
Miło umierać wśród kwietnej oazy.
Widziałem drzewa, co proszą wędrowca
Zachwianym liściem, by spoczął pod cieniem;
A gdy się zbliży, drzą radości drzeniem,
Tam drzewa czują… tu ludzie jak głazy,

    Niech po mnie zabrzmi w pustyni jęk dzwonu,
A może Arab, co się jazdą strudzi,
Kiedy go odgłos pogrzebowy zbudzi,
Na pół ockniony, nim znowu zadrzémie,
Przypomni sprawcę swego króla zgonu,
Senny, z przekleństwem wymówi me imię.

1830.






Mój Adamito — widzisz, jak to trudne…



Mój Adamito — widzisz, jak to trudne
    Uprawiać cnoty pustynie odludne,
Jaki pot wielki z człowieka się leje,
    Gdy o ideał stoi lub idee.

Dawniej ci ręce jezuitów plotły
    Wianeczki i te śpiącemu wkładali,
Leciałeś jako komeciane miotły,
    Sił nie zużywszy — byłeś coraz daléj.

Dawniej ploteczka szła na kształt zegarka
    I ciągle twymi wiewała sztandary,
Lepsza niż sonet, plotka soneciarka,
    Pełniejsza miodu — niż obce puchary.

Medale rosły w olbrzymie posągi,
    Kurwy odeskie zmieniały [w] grafinie,
Nie tak to widzisz, Adamitku, nynie,
    Nie tak to nynie — jak to było ongi.

Dziś jezuityzm jak wąż ciebie łamie,
Sam go wskrzesiłeś… widzisz, mój Adamie!






Na drzewie zawisł wąż…



Na drzewie zawisł wąż,
    I rzekł szatan do Ewy:
    «Patrz, pod ciemnymi drzewy
We śnie leży twój mąż.

Jemu mówił Jehowa
    Tajemnicę stworzenia
    Ze światła i z promienia,
Z miłości i ze słowa.

Ja ci dam tajemnicę
    Duchów, Jehowy sług,
    Że Duch w Trójcy — to Bóg,
Słowo — trzy błyskawice.

Zwycięż na ziemi zgon,
    Rozwesel cały Eden;
    Ja w was dwóch będę jeden,
A we mnie ty i on.

Zdołaj duchy spłomienić,
    Spokojny ciała dom,
    Chwilę zamienić w grom!
Trójcę w jedność zamienić!

Sama ogniami stlej,
    A gdy się mąż zamroczy,
    Patrz mu ogniście w oczy,
Usta z ustami zlej!

Szepcząc do ucha wciąż,
    Czyń bez żalu i skruchy,
    Ty i on — to dwa duchy,
Z wami trzeci ja, wąż.

Jeśli masz ognia mało,
    To ściągnij oto dłoni
    Po owoc tej jabłoni,
Jej duchem podkarm ciało.

Ty będziesz świata panią!…»
    Lecz już z jabłkiem od drzewa
    Biegła w płomieniach Ewa,
A szatan poszedł za nią.

Oto z ziemią się stało,
    Co z gwiazdy trapionemi:
    Promienność poszła z ziemi,
A duch węża wziął ciało.






Narodzie mój…



    Narodzie mój,
    Coś widział miecz
Na niebie ciemnym świecący,

    Powrócę ja —
    Patrz, Furia zła,
Przyjdę jak płomień gorący.

    Wezmę wichrzyce
    I na stolicę
Wpadnę i dachy pozrywam;

    W rzeki się rzucę,
    W krew je obrócę,
W domy zlęknione powpływam.

    Przez nocne cienie
    Tak jak płomienie
Pójdę, a wam wzroki wypalę —

    Przez błyskawice
    Mocarze chwycę,
Nagie postawię na skale.

*



    Przepuść jeszcze ludowi,
    On sędzie postanowi
I proroki swe boskie wybierze,

    Oto leżą jak snopki
    Błękitne twoje chłopki
I baranków duchowi pasterze.

    Przez błękitne niebiosy
    Rozwiń słoneczne włosy,
Nie trwóż biednych — patrz — jęczą znędzniali;

    Tysiąc lat w gwiazdę twoją
    Idą, a w miejscu stoją,
A tak drżą, jak gdyby po fali.

*



    A jakiż to lud,
    Który broni swych trzód?
Jak przewinił, że nie pomógł żadnemu?

    Jeżeli mieczem władnie
    A stoi, to upadnie
I blaskowi się pokłoni złotemu.

    Obnażę jego wstyd,
    Spod sztandarów i kit
Oberwanych, twarz jego zawstydzę;

    Bo on sam sobie płacił,
    Z chwał się swoich zbogacił,
Kwiat swój wydał na ludu łodydze.

*



    Duchu, na mały czas,
    Proszę, pozostaw nas,
Pozwól dożyć spokojnie starości —

    Właśnieśmy jak anieli
    Wytrzeźwieli, dojrzeli
Krajów naszych cudownej piękności.

    Promień nowej oświaty
    Na tureckie makaty
W nasze ciemne uderzył alkowy —

    Od stepów przyszły szumy
    Wiatrów, smętki i dumy,
A od Litwy szum drugi sosnowy. —

    Ziemi wrócona siła
    Oto nas upowiła
I wonnymi oblała balsamy;

    Świat snem — snu ziemia łożem —
    Ze snu powstać nie możem,
Ale z łoża do Boga wołamy.






Na sprowadzenie prochów Napoleona





I

I wydarto go z ziemi — popiołem,
    I wydarto go wierzbie płaczącej,
Gdzie sam leżał ze sławy aniołem,
    Gdzie był sam, nie w purpurze błyszczącej,
Ale płaszczem żołnierskim spowity,
A na mieczu jak na krzyżu rozbity.



II

Powiedz, jakim znalazłeś go w grobie,
    Królewicu, dowódzco korabli? —
Czy rąk dwoje miał krzyżem na sobie?
    Czy z rąk jedną miał przez sen na szabli?
A gdyś kamień z mogiły podźwignął,
Powiedz, czy trup zadrżał, czy się wzdrygnął?



III

On przeczuwał, że przyjdzie godzina,
    Co mu kamień grobowy rozkruszy;
Ale myślał, że ręka go syna
    W tym grobowcu podźwignie i ruszy,
I łańcuchy zeń zdejmie zabójcze,
I na ojca proch zawoła: — Ojcze!



IV

Ale przyszli go z grobu wyciągać,
    Obce twarze zajrzały do lochu;
I zaczęli prochowi urągać,
    I zaczęli nań wołać: — Wstań, prochu!
Potem wzięli tę trochę zgnilizny
I spytali — czy chce do ojczyzny? —



V

Szumcie! szumcie więc morza lazury,
    Gdy wam dadzą nieść trumnę olbrzyma!
Piramidy! wstępujcie na góry
    I patrzajcie nań wieków oczyma!
Tam! — na morzach! — mew gromadka szara
To jest flota z popiołami Cezara.



VI

Z tronów patrzą szatany przestępne,
    Car wygląda blady spoza lodów,
Orły siedzą na trumnie posępne
    I ze skrzydeł krew trzęsą narodów.
Orły, niegdyś zdobywcze i dumne,
Już nie patrzą na słońce — lecz w trumnę.



VII

Prochu! prochu! o leż ty spokojny,
    Gdy usłyszysz trąby śród odmętu,
Bo nie będzie to hasło do wojny,
    Ale hasło pacierzy — lamentu…
Raz ostatni hetmanisz ty roty!
I zwyciężysz — lecz zwycięstwem Golgoty.



VIII

Ale nigdy, o nigdy! choć w ręku
    Miałeś berło, świat i szablę nagą,
Nigdy, nigdy nie szedłeś śród jęku
    Z tak ogromną litości powagą,
Z taką mocą… i z tak dumnym obliczem,
Jak dziś, wielki! gdy powracasz tu niczem.

1 czerwca 1840.






Niedawno jeszcze — kiedym spoczywał uśpiony…



Niedawno jeszcze — kiedym spoczywał uśpiony,
    A sen mój się zarzęśnił strzałem pełnym dymu
I w dymie stanął anioł jak ogień czerwony,
    I szepnął mi do ucha: «Ja Mord — lecę z Rzymu…»

Jam uciekał i tęczę tak za sobą snował
    Jak Irys… a po tęczach gnał mię ów przeklęty
Tak, żem spytać go musiał: «A któż tam mordował?»
    A on mi znowu szepnął w ucho: — «Ojciec święty».

I znowu uciekałem… i kwiatów kielichy,
    I róże z ducha mego ciskałem za siebie
Broniąc się… a on za mną jak kurz i wiatr cichy
    Gnał i szeptał: «Spełnione tu… osądzą w niebie».






Niedawno jeszcze wasze mogiły…



Niedawno jeszcze wasze mogiły
Trąciłem piosnką moją, wygnanko,
I wnet się ze snu grobów ruszyły,
Wnet się ruszyły, o Krakowianko!

Niedawno mój duch ogniami dmuchnął
Na górę Heklę, tak jak prorocy,
I wnet spod ziemi wulkan wybuchnął,
Od stu lat śpiący… wulkan północy.






Odpowiedź na „Psalmy przyszłości”



Podług ciebie, mój szlachcicu,
Cnotą naszą — znieść niewolę.
Ty przemieniasz ziemską dolę
W żywot ducha na księżycu;
Głosem dziecka wołasz: czynu!
Czynu — czynu naród czeka.
Lecz ty wiesz, bez ducha gminu
Jaka słaba pierś człowieka…
A ty, który budzisz czyn,
Gdy spojrzałeś w ludu oczy,
Rzekłeś, że z nich rzeź wyskoczy!
A kto inny jest — niż gmin?

Nie tak — nie tak, mój szlachetny,
Bo czyn ludu nie piosenka.
To nie w herbie z mieczem ręka,
To nie ród imieniem świetny,
To nie pieśni próżny twór,
To nie buntu próżna mara,
To nie chmurny lot Ikara,
Gdzie zasługą upaść z chmur!
To nie na słońc, gwiazd granicy
Z kochankami mdlejąc latać,
Włosy splatać i rozplatać,
Tchnienie tracić w błyskawicy;
Ale twardo, ale jasno
Śród narodu swego stać,
Myślą bić, chorągwie rwać,
Świecić czynu tarczą własną!
W drogę, choćby niepowrotną,
Ale prostą — naprzód twarzą,
Z piersią czystą, choć samotną,
Choć ją sztyletami rażą,
Z twarzą smętną, ale białą,
Chrystusową, choć zwiędniałą,
A ciągnącą lud do siebie
Niesłychanym Bożym czarem:
Takim duchem i sztandarem
Być na ziemi — jest być w niebie!

A ty, jasny jakiś panie,
Bo cię nie znam, ale słyszę,
Słysząc twoje wierszowanie,
Że ktoś jak perłami pisze,
Że ktoś na kształt się proroka
Stawia ludziom — ale modny,
Jak historyk świata — chłodny,
Obejrzawszy świat z wysoka,
Wieszcze rymy, jako cugi
Posłał na świat równym kłusem
I napełnił wóz Chrystusem,
Jak Owidiusz Faetonem
I rozesłał swoje sługi,
Swe kolory czcić pokłonem.

Honor myślom, z których błyska
Nowy duch i forma nowa!
Bo są światu, jak zjawiska,
Jako jutrznia są różowa,
Jak ogniste meteory
Stopom ludu podścielona,
By gościńce Irydiona
Pielgrzymowi, który od nich
Bierze ogień i kolory,
Gdy już gwiazd dochodzi wschodnich.

Taką była dawniej dana
Poetyczna karm dla ludu,
Objawienie pełne cudu;
Myśl, jak mara niespodziana,
Z piersi naszej wychodziła
Na kształt gwiazdy lub miesiąca,
Narodowi dźwiękiem miła,
Ludu sen wspominająca.

Dziś co? — Każdy wieszcz z rozkazem,
Każdy patron… lecz za sobą;
Nie z promieniem, lecz z wyrazem,
Nie duch duchem, lecz osobą;
Kiedy gore świat cierpieniem,
Kiedy wzbiera czynu fala,
On się kładzie sam kamieniem,
Na ruch ludzki nie pozwala;
Chce zawrócić w stare łoże
Nowe fale — rzeki Boże;
Do zbolałych serc nie wnika,
Gromu ludu nie ma w dłoni,
Ale w uszy formą dzwoni,
Albo dzwoni — albo syka.
Jego dźwiękiem, jego mową
Nie odetchnie pierś szeroka,
Nie pomyśli jego głową,
Skier nie weźmie z jego oka;
Tylko nędzne ujrzy płachty,
Zamiast wieszcza — sztandar jego
I krzyk: „Na Boga żywego!
Ty, kto jesteś? nie rżnij szlachty!”…

Któż i gdzie zagroził nożem?
Któż i gdzie ci stanął sporem?
Możeś spotkał się z upiorem,
Z całym dawnym Zaporożem?
Możeś widział pochód głuchy,
Krzyki krwawe i namiętne
I księżyce nad krwią smętne
I sokoły w mgle, jak duchy?
Może tobie zastąpiły
W poprzek twojej sennej stecki
Same tylko ich mogiły —
A ty zląkł się! — wódz szlachecki! —

Jeszcze co? ani zamachu —
Naród cały hasła czeka —
A krzyk pierwszy z ust człowieka
Był krzyk: stójmy! był krzyk strachu.
Bo to sen na końcu pieśni,
Że magnaty — kiedyś — staną
Z wielką tęczą chorągwianą,
Otrząśnięci z wieków pleśni,
Z wielką myślą w sercu, w głowie.
Chatom — niby aniołowie;
I bunt święty rozpłomienia
I świat cały od nich zgore…
— W tych magnatach serce chore:
Wąż im sercem, a proch rdzenią!…

Kiedyś ze sto was tysięcy
Było szlachty z serc i z lica;
Dziś jednegom znał szlachcica
I kraj cały nie znał więcej.
Jeden tylko serca męką,
Zamiarami, choć nie skutkiem,
Wielkim, cichym, dumnym smutkiem,
Pełną zawsze darów ręką,
Smętną jakąś nieszczęść sławą
Był szlachcicem — i miał prawo…
Dziś — i ten nie został z wami
I godności swej nie trzyma;
Poszedł gnić między królami,
Już go nié ma — i was nié ma!

Więc się bój: — bo duch się wdziera
Zewsząd i podważa wieże.
Słaby, mówisz, rzeź wybiera;
A czy wiesz, co on wybierze?
Może ludów zatracenie,
Może nam przyniesie w dłoni
Komet wichry i płomienie,
W których drży król, matka roni,
Działa, wozy, hufce, konie
Ogień pali, ziemia chłonie;
A nikt z mogił nie korzysta,
Jeno wszczynający ruch,
Wieczny rewolucjonista,
Pod męką ciał — leżący duch!

We łzach, Panie, ręce podnosimy do Ciebie,
  Odpuść nam nasze winy!
Niech będzie Twoja wola na ziemi i w niebie;
  Przez nas czyń Twoje czyny!
Niechaj się Twoje imię na wysokościach święci,
  Niech się święci trzy razy!
Abyśmy już nie byli z ksiąg żywota wyjęci
  Dla naszych ran i zmazy.
Wspomnij, cośmy cierpieli pod chłostą tych mocarzy,
  A duchaśmy nie dali;
Nie poznaliby ojce naszych bolesnych twarzy,
  Gdyby z grobowca wstali.
Gdyśmy cierpieli mocno, wołaliśmy do góry,
  Jak gołębie: „nie ciśnij” —
Duchy, jak gołębice, rozleciały się w chmury;
  Zatrwóż! niech wrócą!… błyśnij!
W tej błyskawicy, Panie, ujrzym się i z daleka
  Brat pozna swego brata
I wejdzie nieśmiertelność, jako anioł, w człowieka
  I staniem ludem świata!…






Odpowiedź na „Psalmy przyszłości”
[Ujęcie wcześniejsze]



Podług ciebie, mój szlachcicu,
Cnotą naszą — znieść niewolę.
Ty przemieniasz ziemską dolę
W żywot ducha na księżycu;
Głosem dziecka wołasz: Czynu!
Czynu — czynu naród czeka!
Lecz ty wiesz, bez ducha gminu
Jaka słaba pierś człowieka…
A ty, który budzisz czyn,
Gdy spojrzałeś w ludu oczy,
Rzekłeś, że z nich rzeź wyskoczy!!
A kto inny jest — niż gmin?

*



    Nie tak — nie tak, mój szlachetny,
Bo czyn ludu nie piosenka.
To nie w herbie z mieczem ręka,
To nie ród imieniem świetny,
To nie pieśni próżny twór,
To nie buntu próżna mara,
To nie chmurny lot Ikara,
Gdzie zasługą upaść z chmur!
To nie na słońc, gwiazd granicy
Z kochankami mdlejąc latać,
Włosy splatać i rozplatać,
Tchnienie tracić w błyskawicy;
Ale twardo, ale jasno
Śród narodu swego stać,
Myślą bić, chorągwie rwać,
Świecić czynu tarczą własną!
W drogę, choćby niepowrotną,
Ale prostą — naprzód twarzą,
Z piersią czystą, choć samotną,
Choć ją sztyletami rażą,
Z twarzą smętną, ale białą,
Chrystusową, choć zwiędniałą,
A ciągnącą lud do siebie
Niesłychanym bożym czarem:
Takim duchem i sztandarem
Być na ziemi — jest być w niebie!

*



    Jam spróbował na mej głowie,
Na kształt gwiazdy kałakuckiej,
Nosić gwiazdę myśli ludzkiej
I z tą gwiazdą żyć surowie.
I przybiegli aniołowie,
Aniołowie betleemscy —
A odbiegli ludzie ziemscy
I drzwi moje pożegnali,
I przeklęli… me domowe
Duchy — serce — moję głowę —
Każdy włos poprzeklinali…
A jam przecie bez ich wiedzy
I bez serc ludzkiego ciepła
Czuł, że w żyłach krew nie krzepła.
Ani na rozstajnej miedzy,
Która świat od Boga dzieli,
A do przyszłych idzie światów,
Rosło mniej tęczowych kwiatów,
Choć suszyli ją i klęli.
I dlatego, żem się umiał
Pohamować — być nad zgraję —
Wichr przeleciał i wyszumiał,
I legł martwy… a ja wstaję;
Bo ojczyznę mą w łańcuchu
Widząc, miałem tę pokorę,
Żem żadnego nie klął ruchu…
Czuł gorących — bo sam gorę,
Modlił się o czasy nowe
I o wrogów mych zwycięstwo,
Choć groziło mi męczeństwo
I w sąd… mogło pójść o głowę.
Bo ty nie myśl, że z anioły
Tylko boża myśl nadchodzi;
Czasem Bóg ją we krwi rodzi,
Czasem rzuca przez Mongoły!…

*



    A ty, jasny jakiś panie,
Bo cię nie znam, ale słyszę,
Słysząc twoje wierszowanie,
Że ktoś jak perłami pisze,
Że ktoś na kształt się proroka
Stawia ludziom — ale modny,
Jak historyk świata — chłodny,
Obejrzawszy świat z wysoka,
Wieszcze rymy jako cugi
Posłał na świat równym kłusem
I napełnił wóz Chrystusem
Jak Owidiusz Faetonem,
I rozesłał swoje sługi,
Swe kolory czcić pokłonem.

*



    Honor myślom, z których błyska
Nowy duch i forma nowa!
Bo są światu jak zjawiska,
Jako jutrznia są różowa,
Jak ogniste meteory,
Stopom ludu podścielona
By gościńce Irydiona
Pielgrzymowi, który od nich
Bierze ogień i kolory,
Gdy już gwiazd dochodzi wschodnich.

*



    Taką była dawniej dana
Poetyczna karm dla ludu,
Objawienie pełne cudu;
Myśl jak mara niespodziana
Z piersi naszej wychodziła
Na kształt gwiazdy lub miesiąca,
Narodowi dźwiękiem miła,
Ludu sen wspominająca,
To jak słońce w półobłoku
Oczom wschodziła i rosła,
To jak róża na potoku
Albo lekki Sylf bez wiosła,
Jakaś siła niewidzialna,
Przez poetę na świat lana,
Wolna — jako anioł Pana!
Silna — jako skra zapalna!

*



    Dziś co? — Każdy wieszcz z rozkazem,
Każdy patron… lecz za sobą;
Nie z promieniem, lecz z wyrazem,
Nie duch-duchem, lecz osobą;
Kiedy gore świat cierpieniem,
Kiedy wzbiera czynu fala,
On się kładzie sam kamieniem,
Na ruch ludzki nie pozwala;
Chce zawrócić w stare łoże
Nowe fale — rzeki boże;
Do zbolałych serc nie wnika,
Gromu ludu nie ma w dłoni,
Ale w uszy formą dzwoni,
Albo dzwoni — albo syka.
Jego dźwiękiem, jego mową
Nie odetchnie pierś szeroka,
Nie pomyśli jego głową,
Skier nie weźmie z jego oka;
Tylko nędzne ujrzy płachty,
Zamiast wieszcza — sztandar jego
I krzyk: „Na Boga żywego!
Ty, kto jesteś? nie rznij szlachty!!…”

*



    Któż i gdzie zagroził nożem?
Któż i gdzie ci stanął sporem? —
Możeś spotkał się z upiorem,
Z całym dawnym Zaporożem?
Możeś widział pochód głuchy,
Krzyki krwawe i namiętne
I księżyce nad krwią smętne,
I sokoły w mgle jak duchy?
Może tobie zastąpiły
W poprzek twojej sennej stecki
Same tylko ich mogiły —
A ty zląkł się! — wódz szlachecki!! —

*



    Może tylko w noc półjasną
Upiór taki nadlatywał,
Strzały sobie z ran wyrywał
I mgły krwią czerwienił własną,
Hełm rozpalił w błyskawicę,
Miecz potrząsnął purpurowy,
A okropne cztery głowy,
Jako perły zausznice
Z twarzą nieznajomych plemion,
Niby róże — niósł u strzemion.
— A ty zaraz — w ręku kord,
W kosach przed nim cała wieś!
Duch ten — krzyczysz — jest to rzeź!
Duch ten to czerwony mord!…
— Nie mord, nie rzeź: — to z girlandy,
Co leciała ponad Lidą,
Jakiś sługa dziewki Wandy,
Jakiś złoty husarz z dzidą,
Jakiś krzyża kapłan świecki,
Z tęczy widzeń oderwany,
Znów powracał na kurhany —
A ty zląkł się! — syn szlachecki!! —

*



Duchy lecą i nie giną —
Czasem pełne słów czerwonych:
Czy ty jeden z przestraszonych
Ręką rzezi — gilotyną?
Skądże taka w tobie trwoga
I od ludu rów i przedział?
Prawdę mówisz?… Nie, na Boga,
Wiem, żeś prawdy nie powiedział!
Tylko jakieś sny czerwone,
Zaludnione czartów gminem,
Twych firanek karmazynem
Owionięte, osłonione,
Jak róż jasne — jak sen płone,
Pełne, mówię, mar szkaradnych,
Bez słońc, bez gwiazd, kwiatów żadnych,
Przestraszyły cię, żeś krzyknął;
„Stójmy tak — na ojców kości!”
I twój anioł, już w przyszłości
Zabłyśniony, — jak sen zniknął.

*



    Jeszcze co? ani zamachu —
Naród cały hasła czeka —
A krzyk pierwszy z ust człowieka
Był krzyk: Stójmy! był krzyk strachu.
Bo to sen na końcu pieśni,
Że magnaty — kiedyś — staną
Z wielką tęczą chorągwianą
Otrząśnięci z wieków pleśni,
Z wielką myślą w sercu — w głowie —
Chatom — niby aniołowie;
I bunt święty rozpłomienią,
I świat cały od nich zgore…
— W tych magnatach serce chore:
Wąż im sercem, a proch rdzenią!…

*



    Kiedyś ze sto was tysięcy
Było szlachty z serc i z lica;
Dziś jednegom znał szlachcica
I kraj cały nie znał więcej.
Jeden tylko serca męką,
Zamiarami, choć nie skutkiem,
Wielkim, cichym, dumnym smutkiem,
Pełną zawsze darów ręką,
Smętną jakąś nieszczęść sławą
Był szlachcicem — i miał prawo…
Dziś i ten nie został z wami
I godności swej nie trzyma;
Poszedł gnić między królami,
Już go nié ma — i was nié ma!

*



    Nie myśl, że wszystko na naszej łące
Smutnieje, więdnie, zachodzi nocą,
Że nietoperze ociemniające
W powietrzu cicho skrzydły łopocą,
Gdzie znajdą lampę — skrzydły zaduszą,
Gdzie znajdą ciepłą polską krew w żyłach,
To ją wysmokczą — serce wysuszą —
Mózg o wariackich zostawią siłach.
Nie tak, tu nie tak… jak ci się może
Przyśniło, głośny szlachty upiorze!

*



Duch, ogień, młodość
Orla i żywa
Ogniem porywa
I z ducha czerpie.
Nad nią, na sierpie
Z blasków księżyca,
Boga Rodzica
W zorzy czerwonej,
Na wywróconej
Tęczy porannej !
A pod nią mgła
Z ognia i szkła
W skrze nieustannej
Bałwany wznosząca,
By znieść ją z miesiąca,
Z gwiazdami złotemi
Postawić na ziemi,
Ogłosić królową,
Piękność z płomieniem w sercu, z gwiazdami nad głową.

*



Wyszła, wyszła zza obłoku,
Ludom się pokaże,
I na żniwie, i na toku
Ujrzą ją żniwiarze!
Cała w słońcach, cała w błyskach,
Z kwiatem złotym w dłoni;
Pastuszkowie przy ogniskach
Zaśpiewają o niéj!…
Ujrzą ją na polu trzody
I smętnie zaryczą;
Zadrżą drzewa, staną wody,
Sny z niej tęcz pożyczą!
I zgromadzą się włódarze
Z kosami na roli;
Bo się w sercach — w śnie pokaże
Człowiek dobrej woli…

*



    Bądźże żywotniejszej cery,
Bo cię żywym być przymuszę;
Wygnaj z myśli Maryjusze,
Cezary i Robespiery.
Z komet, z meteorów cyfer
Czytaj przyszłość, wieszczu młody,
Nie bądź w przyszłą noc pogody,
Jako gwiazda zła — Lucyfer,
Gdy słoneczny wóz wyciąga,
Jak pies — węża mając szyję,
I zła skrzy… i w oczy bije,
I bezsennym się urąga. —
Bo my z bezsennego łoża
Wzrok rzucamy gorączkowy,
A ty łyskasz blaskiem noża,
Dziecko lub zły duch Jehowy,
Bo nam tworzysz czarną marę
I w zrodzoną rodzisz wiarę.

*



    Ten, kto ojcu powie: Raka!
Ten przeklęty: — więc się bój!
Polski lud to ojciec twój.
Zeń, jak z cierniowego krzaka,
Gotów znowu Bóg wybuchnąć,
Z wichru mając twarz i lice,
I na ciebie, jak na świécę —
Iść — i dalej pójść — i zdmuchnąć!

*



    Więc się bój: — bo nie ja grożę,
Marny człowiek i twój brat,
Ale jakiś straszny świat
I widzialne światła boże,
Z ciszą, z wiatrem i z szelestem
Rzucające się na lud,
Strachy, które mówią: Cud!
Ognie, które szepcą: Jestem!

*



    Więc się bój: — bo Duch się wdziera
Zewsząd i podważa wieże.
Słaby — mówisz — rzeź wybiera;
A czy wiesz, co on wybierze?
Może ludów zatracenie.
Może nam przyniesie w dłoni
Komet wichry i płomienie,
W których drży król, matka roni,
Działa, wozy, hufce, konie
Ogień pali, ziemia chłonie;
A nikt z mogił nie korzysta,
Jeno *wszczynający ruch*,
Wieczny *Rewolucjonista*,
Pod męką ciał — leżący *Duch*!

*



We łzach, Panie, ręce podnosimy do Ciebie,
Odpuść nam nasze winy!
Niech będzie twoja wola na ziemi i na niebie;
Przez nas czyń twoje czyny!
Niechaj się twoje imię na wysokościach święci,
Niech się święci trzy razy!
Abyśmy już nie byli z ksiąg żywota wyjęci
Dla naszych ran i zmazy.
Wspomnij, cośmy cierpieli pod chłostą tych mocarzy,
A duchaśmy nie dali;
Nie poznaliby ojce naszych bolesnych twarzy,
Gdyby z grobowca wstali.
Gdyśmy cierpieli mocno, wołaliśmy do góry
Jak gołębie: „Nie ciśnij” —
Duchy jak gołębice rozleciały się w chmury;
Zatrwóż! niech wrócą!… błyśnij!
W tej błyskawicy, Panie, ujrzym się i z daleka
Brat pozna swego brata —
I wejdzie nieśmiertelność jako anioł w człowieka,
I staniem ludem świata!…

*



A tu niżej
Pan poniży
Namiętnych.
Głos uciszysz,
A usłyszysz
Jęk smętnych.
Zebrzydowscy
I Zborowscy
W czerwonych deliach,
Błyskawice
I dziewice
W bladych kameliach.
Chór przychodzi
Zda się w łodzi,
O brzegi trąca.
Nad smętnemi
Lampa ziemi
Okrąg miesiąca.
Zegar świata,
Ptak Piłata
Godzinę pieje.
Strach i nudności,
W grobach drzą kości,
Bez-duch szaleje.
Duch uciska,
Mroczy i błyska,
Aż uzupełni
Wiek idący,
Bogiem błyszczący
Jak miesiąc w pełni.

*



W takim hymnie, wieszczu, stój;
Bo pieśń taka pójdzie górą,
Nad podlejszych dusz naturą
Panująca — boży strój,
Do którego Bóg nagina
Wszystkie tego wieku struny,
Złączy dźwięki i pioruny,
Świat, co kocha i przeklina,
I błękitu rzuci na tła,
Przemienioną krwawość w światła.
Anioł się z aniołem zetrze,
Chrystus wyjdzie na ciał złamy
I z Chrystusem się spotkamy,
A spotkania plac… powietrze!…

*



Lecz dopóki ty i twoi,
Duchem bożym nieskrzydlaci,
Chcecie stać na głowach braci,
Tak jak szatan dotąd stoi
Ciałem — formą, która kuta
Od tysięcy lat we świecie,
Choć spróchniała — duchy gniecie,
Wyrobiona i przeżuta,
Przeświecona piekłem mara,
Dla was święta tym, że stara…
Póki wy jakby z kamienia,
A kryjący strach kobiecy,
Opieracie wasze plecy
O ten wiatr z gwiazd i z płomienia,
Który się jak słońce pali
I lud niesie, a was wali —
Lecz dotychczas jeszcze szczędzi
Najpiękniejszych od zagłady,
A nie mogąc, dusz gromady
Przerażone z ciał wypędzi; —
To ja — pomny na potrzebę
Przyszłych ludzi, tych cezarów,
Którym każdy stary narów
Kładł pod nogi kamień, glebę,
Męczenników pełną chatę,
Swój interes i prywatę;
To my święci, to my młodzi
Jutrzenkami i błyskaniem
Charonowej Twojej łodzi,
Pełnej trupów — poprzek staniem!






O! nieszczęśliwa! o! uciemiężona…



O! nieszczęśliwa! o! uciemiężona
Ojczyzno moja — raz jeszcze ku tobie
Otworzę moje krzyżowe ramiona,
Wszakże spokojny, bo wiem, że masz w sobie
    Słońce żywota.






O Polsko moja! Tyś pierwsza światu…



O Polsko moja! tyś pierwsza światu
Otwarła duchem tajemnic wrota,
Czeluść, co błyszczy święta i złota,
Królestwo potęg i majestatu.
[I w] tobie widać bijące serca,
Zjawisk ci widać otwarte łona,
A ty jak orzeł w duchy wpatrzona,
W stronę prawdziwą stworzeń kobierca,
Widzisz, jak silna dłoń robotnika
Napina postaw, wiąże tkaninę,
Złotą i srebrną nicią przemyka,
Wieki sprowadza w jedną godzinę.
Nie zna przypadku ani humoru,
Ani się cofa, ani kołysze —
Według jednego Chrystusa wzoru
Wszystko na ziemi wiąże i pisze.

Raduj się, Polsko! Tobie słodycze
Wiedzy i mądrość, i moc przychodzi —
Anioł twój patrzy w Boga oblicze,
W Bogu pracuje, z miłości rodzi
Tą siłą, która skrą jest przed Panem,
Zaledwo w duchów świecie zjawiona…
On tu widzialnym tryska wulkanem,
Świat w piorunowe ciska ramiona.






Ostatnie wspomnienie
Do Laury



Dawniej bez serca — dziś bez rozumu,
  O biedna Lauro! — nim zginę,
Dla ciebie z głuchych pamiątek tłumu
  Wianek Ofelii uwinę.
Ty go drżącymi weźmiesz rękoma,
  Jak wąż ci czoło okręci…
Oto bławatki, ruta i słoma,
  A to są kwiaty pamięci…

Burza żywota nad nami mija,
  Przeminie — lecz głowę zegnie:
Śmiech nie pociesza — ból nie zabija,
  Wkrótce i rozum odbiegnie.
Cicha spokojność nigdy nie wróci,
  Zniszczenia wicher nie wionie;
Słońce nie cieszy, księżyc nie smuci,
  A w nicość śmierć nie pochłonie…

Strętwiałość! — za cóż ten zimny kamień
  Na serca nasze się wali?
Żesmy się niegdyś w kraju omamień
  Na jednej drodze spotkali?
Że cię tak długo dźwiękami lutni
  Budziłem i do snu kładłem,
A ty smutniejsza niż ludzie smutni,
  Za innym biegłaś widziadłem.

I coraz wyżej w niebo lecąca,
  Niknęłaś w marzeń lazurze,
I roztopiona w blasku miesiąca,
  Zwiędłą rzuciłaś mi różę.
I nie wiem nawet, czy z twego czoła,
  Czy twoją skropiona łezką,
Czy mi jakiego ręka anioła
  Rzuciła różę niebieską.

Ciemność twej duszy jak dżumy plama
  Od ciała przeszła do ciała.
Widzisz jad w sercu? — to łza ta sama,
  Którąś ty w serce nalała.
Widzisz, jak zagasł dziecka rumieniec,
  Gdzieś ty oddechem przebiegła?…
Nie laur na głowie — lecz z ognia wieniec
  Tyś skrami oczu zażegła.

Dziś, gdy mi włosy burza roztarga,
  Ogniami czoło mam sine,
A jakąś dumą drży moja warga,
  Że w tych płomieniach nie ginę…
Lecz gdy do szczęścia świat mię zawoła,
  Nie biegnąc za szczęsnych śladem,
Przeklinam ciebie bladością czoła,
  Serca przeklinam cię jadem.

Więc niech mię prędko chmury czarnemi
  Porywa wicher nicości,
Bo już przekląłem wszystko na ziemi,
  Wszystko — w aniele przeszłości.
Tam, gdzie tłum ludzi huczy, ucieka
  I falą powraca ciemną,
Nic mię nie żegna, nic mię nie czeka,
  Nic za mną! i nic przede mną!

Gdy bracia moi, gdy wędrownicy
  Lecieli z szumem po niebie,
Ja, nieruchomy, gwiazdą źrennicy
  Patrzyłem w przeszłość — na ciebie.
Dziewice ziemi nieraz spostrzegły
  Łzawymi oczu błękity,
Że oczy moje za tobą biegły,
  Żem był na sercu zabity.

Okruszynami serca, miłości
  Karmiłem blade widziadła…
Ale łza taka, jak łza przeszłości,
  Na żadne serce nie spadła.
Jak moje oczy topią się — mdleją,
  Jak myśli rzucają ze dna,
Jak iskry sypią, jak łzami leją,
  Ty wiesz! — lecz tylko ty jedna.

A teraz, smutny przeszłości echem,
  O ludzie, idę za wami,
Choć śmiech wasz dla mnie — szalonych śmiechem,
  Łzy wasze — szalonych łzami.
Lecz gdy się znudzę łez zimnych rosą
  I zimnych uściskiem prawic,
Duszę mi od was wichry uniosą,
  Lecz wichry pełne błyskawic.

Veytoux, d. 30 lipca 1835 r.






Oto Bóg, który łona tajemnic odmyka…



Oto Bóg, który łona tajemnic odmyka,
Podniósł wreszcie zasłonę czarną z matecznika
I pokazał… okropną umysłów ruinę,
Oczy krwią zaszłe, twarze zielone i sine,
Dogasające oczy przy ofiarnej czarze,
Zabójstwa serc i skryte na trupy cmentarze,
Kijami po moskiewsku nasiekane grzbiety,
Żywe zwierzęce widma — włóczęgi — szkielety,
Chodzące ludzi szczątki — ciał ruchome ćwierci,
Pełny wężowisk ducha matecznik, gród śmierci…

Tamże jest tron jako grób straszliwy i czarny,
Na którym się pokazał ów niedźwiedź polarny,
Figura z krwi i z ciała, wewnątrz chora, pusta,
*Mocarz* zapowiedziany w proroctwie *oszusta*.
Przed jego pożyczoną już od cara mocą
Szkielety waryjatów kładną się, gruchocą,
Podlą się i za podłość mu składają dzięki.
Słychać trzask czaszek, grzechot piszczeli i jęki.
Któż by powiedział wczora, że ta, ach, kotara
Kryje takie tam uczty straszne Baltazara,
Że ten, co miał serdeczne niegdyś w Polsce państwo,
Dzisiaj osławiony zapadł w ducha pijaństwo
I bachanalią kończy z uczuciem wieczności,
Nie wiedząc, że ma z trupów śmiejących się gości,
Że tam nieoświecony jest dom bez miesiąca
I ręka carska ogniem po ścianach pisząca,
Że przy stole okropne zbierając okruchy
Siedzą ciała nie swymi napełnione duchy,
Liczba jakaś szatanów, która ciał używa.
Ten mówi *ja* — a drugi duch się w nim odzywa —
Drugi — którego przeszłość w siebie zajrzeć znęci,
Spojrzy — i cudzą pamięć znajdzie w swej pamięci.
Inny… gdzieś pod Grochowem naznaczony blizną,
Zapomni się i Moskwę nazywa ojczyzną.
Tamten rozczochra włosy i podniesie pięście,
I krzyknie jak kobieta: Boże! o! nieszczęście!
I zaszlochaniem, w którym już braknie oddechu,
Zakończy jak dziecinna harmonika śmiechu,
Z tonu na ton spadając, aż głosem zaleci
W te jamy, gdzie psy wyją piekielne jak dzieci…

Tam, patrzaj, człowiek niby zachłyśniony Bogiem,
Ojczyzny, swojej matki dawnej, stoi wrogiem;
W serce, gdzie ona jeszcze święty ogień trzyma,
Swymi sztyletowymi utkwiwszy oczyma…
Wariat, a mądry! Sztandar zaguby rozwinie,
Wszystkich wyszle i straci, ale sam nie zginie —
Jako płaz będzie pływał w skorupach i ślinie…

I teraz stoi, patrzaj, jak trup w grobie cały,
Od którego robaki sto lat uciekały,
I nareszcie z przestrachem rzuciły trumnicę,
Gdzie kości wypróchniałe gorzały jak świéce.

I nad okropnym, ciemnym piekła malowidłem
Szary tak machnął ręką, jak niedoperz skrzydłem…






Poeta i natchnienie



(Fragment poematu)


Poeta

Atesso!…


Atessa

                        Jestem… alem uciekała,
  Bo mię ta dziwna pieśń… w otchłanie niosła.
Wszak wiesz, żem z tobą razem zmartwychwstała
  I razem z tobą znów różana rosła;
Wszak wiesz… gdzie oliw czarny gaj i skała,
  I srebrne, ogniem ozłocone wiosła;
Wszak wiesz… ta chata nasza bez zapory,
To falerneńskie wino… i amfory…

I w ścianach różne marmuru odłamy,
  I strumień, co tam w takt lutniowy ciecze…
Wszak ty pamiętasz: bywało, czytamy,
  A ja Eschyla tobie rym kaleczę,
A gdzieś daleko… na Pnyksie, u bramy,
  Słońce, na tańca piryjskiego miecze
Wzięte, przez liście cytryn się przeciska
I w oczy nasze zamyślone błyska…

Tam chór prowadzą młodzieńce na polu,
  A tam z Hymetu księżyc biały miga…


Poeta

Dosyć, o duchu biały, bo mi z bolu
  Znów serce pęka…


Atessa

                        O! ten sen mię ściga…


Poeta

O straszny boże burz, o ty, Eolu,
  Coś ze skał wiatry wypuścił na Fryga,
Dziś pomieściłeś wszystkie Akwilony
W grobach i z mogił twoich dmiesz szalony.


Atessa

Spokojnie, o mój kochanku…


Poeta

                        Spokojnie!


Atessa

  Jesteś jak nimfa Echo…


Poeta

                        Nimfa Echo.


Atessa

Ja ci mówiłam po farsalskiej wojnie,
  Że mak, co rośnie pod Greczyna strzechą,
Nie uspi… harfa, chociaż zagra strojnie,
  Chociaż wesoło, nie będzie uciechą,
Że piękność kształtów będzie w sercu brzydła;
Wtenczas wyrosły mi motyle skrzydła.

I poleciałam gdzieś na jakąś górę,
  Nad którą słońce w krwi, księżyc w zaćmieniu,
Męka, co całą męczyła naturę,
  I krzyż na słońca czerwonym pierścieniu,
A ja… w te śmierci otchłanie ponure
  Na moich skrzydeł tęczowych promieniu
Lecąca… jako dziś… patrz, upior blady,
Ja, pierwsza z różnych piękności Hellady.

Czemu nie patrzysz na mnie? o! czy żal ci
  Mojego włosa, pełniejszego łona
I ducha tego, co jak czarę kształci
  Pierś i pięknością oblewa ramiona?
Teraz patrz — wiatr mi kształt spokojny gwałci;
  Gdy zadrżysz, jestem ja sama wzruszona,
Oczy się moje jak szafir krysztalą,
Rany na nogach i rękach się palą…


Poeta

Rany twe płoną — widzę — szafir nocy
  Ma z twoich strasznych ran cztery pochodnie.
Pal się! Nie mogę żadnej dać pomocy,
  Tylko to powiem, że przez krew i zbrodnie
Szukałem ciebie rosnąc w piękność mocy,
  Która po twojej trzyma niezawodnie
Najpierwsze miejsce u samego Boga…
On wie, że w moim duchu nie miał wroga.

Lecz ty aż teraz jak krzyż zapalony
  Przyszłaś, kiedy ja wichrem nieszczęść zbity
I tak jak sztandar kulami zniszczony,
  I tak jako hełm Hektora — bez kity,
I tak jak harfa, co straciła tony,
  I tak jako trup w grobowcu odkryty,
Na bezlitośne wystawiony wzroki
I tak widzący swój zgon jak proroki —

Walę się w prochu. Gdzie byłaś, siostrzana
  Duszo, kiedym ja cierpiał? Czy pod krzyżem,
Z tęczowych twoich skrzydeł oberwana,
  Śmiałaś się, gdym ja stutysięcznym spiżem
Na świecie imię obwoływał Pana,
  A sam, spędzany zawsze skrzydłem chyżem
Śmierci, musiałem nędzny grób rozrywać
I sam przychodzić, i znów odlatywać?…

Gdzie byłaś, gdym tu nareszcie za karę
  I za ostatni los — z potęgą słowa
Wstał słysząc w duchu jakieś wieki stare,
  Których ogromna szmerność podgrobowa?


Atessa

Przy tobie byłam; przez powietrze szare
  Snułam się cicho jak wizja tęczowa,
Obłok nas jeden tylko dzielił cienki,
Taki łagodny jako róż jutrzenki.

W dzieciństwie twoim samotna, a potem
  Musiałam z większą liczbą mar przychodzić,
Cicha, gwiazdowym uwieńczona złotem,
  Smętna, że duszy twojej rozpogodzić
Nie mogłam. Przestań już pamięci lotem
  W dawnych się wiekach twoją myślą rodzić.
Patrz, jak w stygmatach piękna w górne sfery
Lecę, ran niosąc zapalonych cztery.


Poeta

Nad tobą wyżej…


Atessa

                        Co?


Poeta

                        Trzy milijony

Słońc i duch jakiś…


Atessa

                        Co? posłaniec boży?


Poeta

Tam głębszy szafir — spod słońca korony
  Na trzech obłokach niby lekkiej zorzy,
Jak jaka srebrna lampa zawieszony,
  Pali się miesiąc, liczba gwiazd się mnoży,
Wyiskrza szafir, zda się — jak stal pryśnie,
Coś w nim od słońca jaśniejszego błyśnie.

Ach! od słońca by w oczy mi nie biła
  Taka ogromna jasność jak z tych oczu
Spuszczonych! Cały świat rozweseliła,
  Oblana słońcem złotym po warkoczu;
Taka miłości w niej ogromna siła,
  Że gdy stanęła na ciemnym przezroczu,
Słońc się girlandy — niby zawrócone
Żurawie — wiążą w nadświętą koronę.

Siostro! twe rany mocniej się płomienią,
  A z twoich oczów wesołość wylata
I szaty twoje się jak tęcze mienią,
  I pierś wzniesiona, i skrzydli się szata.
Nie leć! te słońca ciebie opierścienią
  Jak powój, który kolumnę oplata,
I tam zostaniesz, statui starożytnej
Podobna — śród słońc złotych — przy błękitnej.


Atessa

O, nie zostanę! bo w tej gwiazd powodzi
  Ona się zniża i z duchami swemi,
I na miesiącu swym na ziemię schodzi,
  Bo zapragniona jest znowu na ziemi;
Oto więc na swej półmiesięcznej łodzi
  Płynie, rękami sypiąca złotemi
Litośną miłość… dawno tak widziana
Na wyspie Patmos przez świętego Jana.

Patrzaj na ciemne, szmaragdowe lasy —
  Zniżyła się tam i rzuca spod siebie
Dwa wielkie tęczy rozwiniętej pasy,
  Które się od niej zaczęły na niebie.
Przychodzą nowe na świat Pańskie czasy,
  Niechaj umarły swych umarłych grzebie!
A ty nie maż ust światowym piołunem,
Ale tej łaski Pańskiej bądź zwiastunem!

Widzę, jak oczy twe światłami skrzą się
  I za tym widem przeszły i wróciły
Bez łez… Czyć zawsze napisano w losie
  Nie być miłości duchem, ale siły?!
Mów do mnie! może w twoim smętnym głosie
  Nie będzie echa podziemnej mogiły.
O nie! ty cały łamiesz się w boleści,
A twoja ręka szuka rękojeści.


Poeta

To nic, jam pobladł… duch mój jest otchłanią
  Tęsknot i musi strzec się własną mocą;
Czuję, że gdybym ja poleciał za nią
  Tam, gdzie te światła całą ziemię złocą,
Byłbym jak jedna z gwiazd, co się tumanią
  I przez tęczowe jej rąbki migocą,
I już… już własnej twarzy mieć nie mogą,
A ja tu czekam w ciemności…


Atessa

                        Na kogo?


Poeta

Żaden duch nie jest bez przyjaciół własnych,
  Żaden głos nie jest bez ech — poza światem.
Raz ja nad Ikwą po mych łąkach jasnych
  Błądząc, znudzony błękitem i kwiatem,
Bo mi w pamięci koral twych ust krasnych,
  Co perły takim obwodzi szkarłatem,
Jaśniej się palił — i twoje oblicze
Skrzyło jak słońce myśli tajemnicze,

Znudzony, że mój głos tu nie pomaga
  Ludziom w niewoli, ogień serca pije,
A ciągłej szczęścia ofiary wymaga
  I ciągle serca mego jadłem żyje,
A tu, na świecie, inna jakaś waga
  Waży wypadki, człek podłością tyje
I spity winem, pieśń, co aniołowie
Dają, za pościel kładzie i węzgłowie,

Siadłem pod chatą kobiety cmentarnej,
  Co odmykała trumnom kołowroty,
I pełny byłem wtenczas myśli czarnej
  Jak Brutus, który na twarz białą cnoty
Krwią swoją rzucił. A u gospodarnej
  Kobiety były z malw ogromne płoty
I z nędzą piękność połączona sielska,
Że chata się ta zdawała anielska.

Wszystko mi jakiś wzrok duchowy, blady
  Przemieniał w dziwy: zda się, różdżką trącę,
A te malwowe z tęczy kolumnady
  Dostaną nieba, a te pałające
Cynowe miski to wróżce na składy
  Rusałki swoje oddały miesiące,
A te na półce girlandami świecą
I gdy kur nocny zapieje, wylecą.

Ja byłem wtenczas dziecię, lecz do gliny
  Kiedy wejdziemy my, straszniejsi z duchów,
To mamy straszne w dzieciństwie godziny,
  Gdzie duch bez żadnych więzów i łańcuchów
Ma ostrzeżenie. W mogilne doliny
  Chodziemy chętnie — niby dla podsłuchów —
A duchy wtenczas rozmawiają z nami
Same lub tylko natury ustami.

Otóż i wtenczas w myślach moich zamęt,
  Zwątpienie było, rozpacz nad zabitą
Polską… „Gdzież — rzekłem — jest taki sakrament,
  Co by w niej, martwej, chodził siłą skrytą
Jak krew żyjąca?” — Taki był mój lament,
  Który me oczy wnet zamienił w sito
Siejące perły łez. A wtem od Boga
Przyszła nauka wielka i przestroga.

Skrzypnęła czegoś jedna stara belka
  I poruszyła gniazdo jaskółczychy,
Z gniazda wypadła ptaszyna niewielka,
  Bez pierza, mały, zimny trupek, lichy,
Więc potem tego dziecka rodzicielka
  I ojciec w domek przylecieli cichy,
Prosto do gniazda, do swojego kątka,
I nie znalazłszy swojego dzieciątka

Wyszli oboje. Boże! z jaką wrzawą,
  Wie matka, której ludzie dziecko skradli;
Wreszcie ujrzeli go pod moją ławą —
  Oboje z niebios jak martwi upadli,
Ojciec na lewo, a matka na prawo;
  Usiedli przy nim, a skrzydła tak kładli
I tak ciągnęli biedaczki za sobą
Jak magnet ciężką okryty żałobą.

Ale oboje… Śmierć tak była świeża,
  Tak niespodziana, taką zda się zdradą
Niebios, że ojciec, matka nie dowierza,
  Owszem, przy dziobku jeszcze mu żer kładą,
Dziobkami ciałka próbują i pierza,
  A ono z główką wyciągniętą, bladą,
Z początkiem tylko dziecięcych skrzydełek
Leży jak srebrny na herbie orzełek.

Więc — o niewiaro cudna, rodzicielska,
  O długie, piękne tych serc niepokoje,
O cudna myśli w ptaszkach, już anielska! —
  Za skrzydła wzięli dzieciątko oboje
I wyżej, niż tam brzoza, nimfa sielska,
  Rozrzuci swoje girlandowe zwoje,
Podnieśli… myśląc, że w nim lot roznieci
Życie, że z dziobków puszczone poleci!

Tak połączone przez biały dyjament
  Stało nade mną w niebie biedne stadło.
Potem je może zdjął rozpaczy zamęt,
  Bo upuścili dziecko… a te spadło,
A oni siedli nad nim znów i lament
  Taki podnieśli, że mi lice bladło,
Serce bolało, tak jak dzisiaj boli,
Bo coś tam dla mnie jest w tej paraboli.

O tak! nim ja w śmierć ojczyzny uwierzę,
  Chociażby jak trup w grobie leżąc zbrzydła,
Potargam wprzódy ją pieśnią za pierze,
  Porwę ją wprzódy na pieśniane skrzydła,
Porwę ją z ziemi, tak jak wicher bierze,
  Stargam łańcuchy wszystkie, wszystkie sidła,
Podniosę w niebo, aż gdzie Pan Bóg świeci,
Puszczę… jeżeli żywa — to poleci.

Dziecinna to myśl! co… duma dziecinna!
  Jam się sam rozbił piersią o granity,
Ale głos ani też lutnia — niewinna.
  Cóż ty mi teraz pokazujesz świty,
Gdzie inna matka i królowa gminna
  Dzieciątka swoje podnosi w błękity,
Tak lekko duchy podnosząca wolne,
Jakby z łąk brała piękne kwiaty polne…

Cóż ty mię smucisz tym pięknym widokiem
  Tęcz i błękitów? Za mną inna strona
I duchy, co się na pieśń zbiegły tłokiem,
  Od których była już ogniem czerwona,
Ich tchem trująca, tętniąca ich krokiem.
  Dobranoc! harfiarz wasz posępnie kona!
Klnie wam i kona… Precz, straszydła stare!
O siostro! odpędź ode mnie tę marę!


Atessa

W powietrzu widzę trzy…


Poeta

                        Trzy przyszły razem?


Atessa

  Twój włos zjeżony operlił cię potem!


Poeta

Patrz! za cerkiewnym, o! tym bohomazem
  Powietrze całe się wydaje złotem.
Zapewneś przyszedł od duchów z rozkazem?
  Albo mi lirą powiedz, albo grzmotem!
Tak zwykle gadał — gdy mu się podoba,
To w jęku głosy te połączy oba.
Teraz nie mówi nic, lecz stoi srogi
  I zda się, twarz mi swoją w pamięć wraża;
A tamten — patrzaj, tak piękny jak bogi —
  Który wygląda także na harfiarza,
Ale instrument ma bardzo ubogi,
  Sam widać był tej harfie za stolarza —
Dziwna!… rybie w niej srebrzą się ościenie
I labradorskie Sybiru kamienie.

Struny, podobne do starych badylów —
  Pod palcem tego ducha drżą spróchniałe.
A co? czy dobrze na niej panna Nilów
  Grała wywiodłszy ciebie gdzieś na skałę
Kamczatki, kędy jasne róże gilów
  Latały słuchać, gdy jej rączki białe
W powietrze pełne mgieł, duchów i szronów
Lały z tej harfy girlandami tonów?

O, powiedz, jakie ci sny o młodości
  I o twej miłej ojczyźnie wyjęczał
Jęk tej źle z renów ostruganej kości
  I tej dziewczyny głos, który wyręczał
Anioła-stróża, a ty — o litości! —
  W oczy jej patrzał czyste, u nóg klęczał,
A drugą myśli połową pieśń mijał,
Palił dom, ojca w płomieniach zabijał.

Powiedz, czy w harfie tej dziś jest żałośny
  Tego dziecięcia jęk i skarga cicha?
Czy ty pomiędzy aniołami głośny
  Tą harfą? Czy ci ręka nie usycha?…
Patrz… ten duch, niegdyś tak mało litośny
  Temu dziewczyny sercu, teraz wzdycha
I lirnikowi palcem pokazuje,
Jakby chciał mówić: „Patrzaj, on to czuje!”

Precz, bladzi! — i ten trzeci, co nad głowy
  Wyciąga ręce i nad wami trzyma
Swój wielki, bardzo ciężki krzyż cynowy,
  Niech mię nie prosi łzawymi oczyma!
Stary świat skonał, nie zaczął się nowy.
  Dla takich duchów jak wy — miejsca nie ma!
Lećcie i w nową zorzę się rozpłyńcie,
I bądźcie nowi duchem — albo gińcie!


Atessa

Stój! oni wszyscy z wiarą i nadzieją.
  Pozwól im swojej duszy jak kościoła,
Gdzie teraz żadne lampy nie jaśnieją!
  Kto wie, przez ciebie jaki głos zawoła,
Gdy będą w tobie… Patrzaj, jak pięknieją!
  Ogień im tryska z nóg i z rąk, i z czoła —
To wielkie duchy i wydarte niebu!


Poeta

Czegóż ode mnie oni chcą?


Atessa

                        Pogrzebu.


Poeta

Precz z nimi — nudzą mego ducha, łamią:
  Ten swój sybirski instrument przynosi,
A dziś muzycy tak na strunach kłamią
  Czucie, że serce pęka, łza cię rosi,
A oni — jako stawy zaszłe szlamią —
  Przez nerwy sączą żółtą krew. Kto głosi,
Że pieśnią do łez poruszy słuchaczy,
Ten musiał wprzódy zwariować z rozpaczy.

Nie tak, pamiętasz, my… Najokropniejsze
  Godziny nasze przeszły w takiej ciszy…
…………………………………………………
…………………………………………………
…………………………………………………
…………………………………………………

A oto wyszedł — jakby Rafaela
  Tarcza okryta różnym malowaniem —
Księżyc i zagrał pierwszą pieśń wesela
  Wyszedłszy świecić przed samym zaraniem,
A z niego wielki miecz płomienny strzela —
  Nazwany w niebie niebieskim nazwaniem —
Przed którym zadrzy i fałsz, i pokusa,
Lecz nikt nie dźwignie miecza — prócz Chrystusa!

On na nim ręce skrwawione położy,
  Potem podniesie i trzy razy mieczem
Niebiosa całe rozetnie, otworzy;
  Wtenczas my, duchy, pod gwiazdy ucieczem,
Bo z nieba wyjdzie na ziemię duch boży,
  A my z tej ziemi mgły i chmury zwleczem,
By się spotkała jej twarz z bożą twarzą;
Wtenczas się słońce i gwiazdy przerażą.

Świętych zobaczysz pańskich w jednej stronie,
  Podobnych chmurze słonecznej, Maryja
Stać będzie w słońcu, na złotym wrzecionie
  Kręcąc jako ta, która tęcze zwija;
A po tych tęczach aniołowe konie
  Będą latały, a szatan jak żmija
Będzie je straszył wielkim dymu kłębem
I językowym je zhuka trójzębem.

Potem to wszystko razem się zasunie
  Mgłą… i by lampa zgaszona zagaśnie;
I tam na ziemi po nocy coś runie,
  I echa niebios tak zajęczą właśnie,
Jak kiedy piorun idzie po piorunie,
  A potem zagra na skałach i zaśnie;
I znów się zwali coś z odgłosem strzału,
Smętniej jak echo pierwszego powału.

Wtenczas na niebie wyjdzie anioł blady
  Z lampą olejem napełnioną smolnym
I rzeknie: „Gdzie są ciał i kości składy,
  Abym je palił lampy ogniem wolnym?”
To mówiąc pójdzie i różne gromady
  Trupów oświetli, i ogniem okólnym
Lampy stosy ciał będzie oczerwieniał,
A ciągle idąc, strach i miejsce zmieniał.

Miejsce, gdzie przejdzie, będzie zwane *drogą*
  *Poszukiwania*, na kształt czarnej szramy.
A idąc anioł ów nadepce nogą
  Grób — i wykrzyknie: „Rola Halcedamy!
Tutaj się ludzie kąpać duchem mogą,
  Ale zamknięte są już srebrne bramy
I dzień tu biały powróci nieskoro!”
To mówiąc, lampę rzuci w krwi jezioro.

I znów się stanie noc, i z końców obu
  Świata płacz wielki pójdzie jak z bożnicy;
Potem aniołki od świętego żłobu,
  Jak białe róże od Bogurodzicy,
Sypiąc się rzekną: „*Czas ci wstawać z grobu*!
  Wstań bez korony złotej i zbroicy,
Płomieniem serca świecąca od łona,
Wstań, jakąś była w grobie położona!”

A wtenczas mgła się ze słońca usunie
  I ta, co była w słońcu, znów odkryta,
Rzeknie; wy słońce w jej znajdziecie trunie
  I stratowany miesiąc przez kopyta.
Niech tak na zorzy pokaże się łunie
  Piękna, jak piękna leżała zabita!
Niechże tak chwałę wskrzeszenia opowie —
Z księżycem u nóg, ze słońcem na głowie.

Potem się w pierwsze bicie serca wsłucha
  I rzeknie z wielkim uśmiechem: „O Panie!
Nie z ciała jestem wskrzeszona, lecz z ducha,
  Niech mi się jako służebnicy stanie!…”
………………………………………………….
………………………………………………….
………………………………………………….
………………………………………………….

Tak nieraz stojąc szary majster cechu —
  Z chorągwi jednej sklepienie uczyni
Dla trzystu ludzi, albo gdy na blechu
  Rozciągnie płótno dobra gospodyni;
Tysiące kwiatków nie widzi uśmiechu
  Słońca i oczu efeskiej bogini,
Ale się muszą poddać — z tą nadzieją,
Że płótna wkrótce słońcem wysrebrnieją

I będą zdjęte. Jestem z liczby kwiatów
  Podobrusowych, często słyszę, ślepy,
Nade mną jakieś kruszenie się światów,
  Szczepienie duchów nowych w stare szczepy,
Pszczelny brzęk niby naszych antenatów
  Idących pomóc. Lecz że ja do rzepy
Płonącą świeczkę włożę pisząc wiersze,
Nie widzę, abym widział światy szersze.


Atessa

Zawszeż ta bojaźń o nabyte skarby
  Pracami wieków? zawszeż nieujęcie
Twojej tęczowej myśli w żadne karby?
  Zawszeż ci błoto cielesne na wstręcie?
Gdybyś mógł stopić twoje wszystkie farby
  W jednym miłości bożej dyjamencie
I zostać chwilę w czystym bezkolorze,
Miałbyś zeń potem wszystkie ognie boże,

Przedlotem ducha światy byś wyminął,
  Wiedział o niebie, nim się inny dowie.
Mrówko! nie będziesz ty przeze mnie słynął:
  Ja ci się strzaskam jak piorun na głowie,
Ja, z którąś dawniej ty jak łabędź płynął,
  Kiedyś był nowy i sił nie miał w słowie,
Teraz, gdyś wylał ducha z serca krzykiem,
Mam cię, niższego, moim niewolnikiem!

Nie drgaj mi jako struna, co chce pęknąć,
  Bo mi nie pękniesz, lecz będziesz jak struna,
Która gdy rani, to krwią musi zmięknąć…
  Lecz tobie strachu trzeba… Patrz, tam łuna
I księżyc, co chce jak umarły jęknąć,
  Taki boleśny! Tam morze i truna,
Którą prowadzą fal czerwonych nogi;
Patrzaj!… w trumnie ten, co prostował drogi.

Czy widzisz żagli tych trumnianych bicie
  W opiekielnione złymi duchy fale?
Bo się nie siarką wy bez fal palicie,
  A piekło nie jest w niebie ani w skale,
Lecz jest to duchów do ziemi przybicie
  I krzyż, i po ciał władzy gorzkie żale,
I czas powrotu do ciał niewiadomy,
I czyn, co w piersiach grzmi jak puste gromy.

Czasem się zbiją i prą całą ścianą
  Naturę, a ich oddech mniej tu waży
Niż tego dziecka, co bańkę mydlaną
  Uczyni równą aniołkowej twarzy.
Rozpacz im dano, a skargi nie dano!
  W niejednym wulkan się miłostek żarzy…
Gdyby im kształtów dano i kolorów,
Wymarlibyście z widzenia upiorów!

Szczęściem, że każdy niby śmierć ponosi,
  Gdy wchodzi w ciało i uczyć się musi
Siły — od ręki, co kamień podnosi,
  Bólu — od świecy, co rączkę mu skusi.
Więcej się złego obraca na osi
  I siły, która iskrę bożą dusi,
Niźli ty myślisz. Patrz: czy nie przeraża
W tej zorzy duchów ta trumna mocarza?


Poeta

To jak kolęda, którą w domu dziada
  Słyszałem! Idą pasterze! pasterze!


Atessa

Patrzaj: znów jasna na stolicy siada
  I od Łotyszów dawny piorun bierze,
A drugi jej grom z dala odpowiada —
  To Rzym… to klątwa… to straszne przymierze
Z trupami… Łączcie prawice do prawic,
O, ducha teraz, Boże! — i błyskawic!


Poeta

Straszna, milcząca, powiedz!… Więcem nie miał
  Grzechu bijąc ten fałsz w Chrystusa słowie,
Co siły bożej nie pił i nie wziemiał,
  I z świątyń Pańskich uczynił pustkowie,
A w zmartwychwstania dzień wielki oniemiał
  Jak człowiek, co wie prawdę, lecz nie powie,
I tak się chował pod wypadków połę,
Jak chłop, co w piekle myśli wozić smołę?


Atessa

Tak jest zaprawdę, jakeś odmalował.
  Błyskawicami bity gmach był dawno…
Dante, Bokacy i ten, co wychował
  Kopernikową sierotę i sławną
Nogą odpowiedź na wieki wykował,
  Głowy schyliwszy przed powagą prawną,
I wielu innych. Ty, co w kościół wierzysz
Jak oni, bijąc go — do nich należysz.

Od czasu jako zaprzestał soborów
  I gwałt uczynił duchowi w tej przerwie,
Sobory były ze słońc i kolorów,
  Tam gdzie najczęściej przy męczeńskim ścierwie,
Pod szubienicą, z kruków i upiorów
  Była girlanda. Teraz wiatr się zerwie,
Który kolumny kościoła okręci —
Te wszystkie, których nie podparli święci —

I zniszczy… Oto wielkie rozwidnienie
  Ducha rozlewa się. O, Jeruzalem
Ubrana w żywe błękitu promienie
  Schodzi, a mur — jej perłą, wał — koralem.
Pierwszy duch, który słońce zrobił cieniem
  Dla ziemi, a tę dla słońca opalem,
Już urodzony… chór na ziemi zbiera,
Czuje go kamień i morze, i sfera.

Biedni to teraz; widzę ich, jak stoją:
  O swej ojczyźnie zadumani, w bieli,
O swej ojczyźnie tylko ziemskiej roją,
  A przez nią będą tylko tak lecieli
Jako żurawie, co słońce rozdwoją
  Girlandą długą… i gdzieś w mglistej bieli
Znikają… Dziecko zniknieniem zasmucą,
Ale chłop stary wie, że z wiosną wrócą.

…………………………………………………
…………………………………………………
…………………………………………………
…………………………………………………






Pogrzeb kapitana Meyznera



Wzięliśmy biedną trumnę ze szpitalu,
  Do żebrackiego mieli rzucić dołu;
Ani łzy jednej matczynego żalu,
  Ani grobowca nad garstką popiołu!
Wczora był pełny młodości i siły —
Jutro nie będzie nawet — i mogiły.

Gdyby przynajmniej przy rycerskiej śpiewce
  Karabin jemu pod głowę żołnierski!
Ten sam karabin, w którym na panewce
  Kurzy się jeszcze wystrzał belwederski,
Gdyby miecz w sercu lub śmiertelna kula —
Lecz nie! — szpitalne łoże i koszula!

Czy on pomyślał — tej nocy błękitów,
  Gdy Polska cała w twardej zbroi szczękła,
Gdy leżał smętny w trumnie Karmelitów,
  A trumna w chwili zmartwychwstalnej pękła.
Gdy swój karabin przyciskał do łona —
Czy on pomyślał wtenczas, że tak skona?!

Dziś przyszedł chciwy jałmużny odźwierny
  I przyszły wiedmy, które trupów strzegą,
I otworzyli nam dom miłosierny,
  I rzekli: „Brata poznajcie waszego!
Czy ten sam, który wczora się po świecie
Kołatał z wami? — Czy go poznajecie?”

I płachtę z głowy mu szpitalną zdjęto,
  Nożem pośmiertnych rzeźników czerwoną;
Źrennicę trzymał na blask odemkniętą,
  Ale od braci miał twarz odwróconą;
Więceśmy rzekli wiedmom, by zawarły
Trumnę, bo to jest nasz brat — ten umarły.

I przeraziła nas wszystkich ta nędza,
  A jeden z młodszych spytał: „Gdzież go złożą?”
Odpowiedziała mu szpitalna jędza:
  „W święconej ziemi, gdzie przez miłość bożą
Kładziemy poczet nasz umarłych tłumny,
W jeden ogromny dół — na trumnach trumny”.

Więc ów młodzieniec, męki czując szczere,
  Wydobył złoty jeden pieniądz drobny
I rzekł: „Zaśpiewać nad nim Miserere,
  Niechaj ogródek ma i krzyż osobny…”
Zamilkł: a myśmy pochylili głowy,
Łzy i grosz sypiąc na talerz cynowy.

Niech ma ogródek — i niech się przed Panem
  Pochwali tym, co krzyż na grobie gada:
Że był w dziewiątym pułku kapitanem,
  Że go słuchała rycerzy gromada,
A dziś ojczyźnie jest niczym niedłużny,
Chociaż osobny ma kurhan — z jałmużny.

Ale Ty, Boże! który z wysokości
  Strzały Twe rzucasz na kraju obrońce,
Błagamy Ciebie przez tę garstkę kości,
  Zapal przynajmniej na śmierć naszą — słońce!
Niechaj dzień wyjdzie z jasnej niebios bramy,
Niechaj nas przecie widzą — gdy konamy!

Paryż, d. 30 października 1841 r.






Proroctwo



Kiedy róża stanie złączona z kamieniem,
    A nad nimi się dąb zakołysze:
Cała emigracja zagore płomieniem
    I o paszport do Boga napisze.

I wstanie jako człowiek, i mocarze zatrwoży,
    I wywróci oddechem bezbożne;
Sam Pan Bóg wyda paszport, Chrystus słońce położy,
    A Duch-piorun nam da podorożnę.

I szable się zapalą, zasłonecznią się znaki,
    Serca wszystkie jak lampy zagorą,
Jak miesiące zabłyszczą nasze biedne chodaki,
    Jak w pioruny nas łachmany ubiorą.

I polecą zwiastować w Polszcze niebieskie ptaki,
    Że idziemy jak chłopki z kijami:
A żelazni rycerze i brązowe rumaki,
    Nim zobaczą — już pierzchną przed nami.

Prędzejże, Panie Boże, Twym ognistym ramieniem
    Łam, a przemoż cielesne opory!
Niechaj róża zakwitnie połączona z kamieniem,
    Niech dąb Bogiem zabłyśnie spod kory!

Bo nie prędzej to będzie, aż się to wszystko stanie,
    Co w poety ogniło się słowie,
Aż z duchów będzie chmura, a w tej chmurze błyskanie,
    A w błyskaniu, jak Chrystusy, wodzowie.






Prowadził mnie na bardzo ciemne wężowisko…



Urywek

Prowadził mnie na bardzo ciemne wężowisko
I rzekł: «To miejsce było proroka kołyską,
Proroka… o którym już dziś nie gada sława;
Ta w błotach wyspa… wyspą jest i zwie się Jawa,
A ten człowiek, który był wierny lokaj pański,
Od wyspy był nazwany w proroctwie Jawański…»

Tu mi wydobył starą i żółtą kronikę
W skórze cielęcej… i żab głośną harmonikę
Uciszywszy… bo ducha miał moc i potęgę
Mojżeszową… otworzył zapyloną księgę
I czytał...






Przeklęstwo
Do***



Przeklęta! Ty wydarłaś ostatnie godziny
Szczęścia mego na ziemi, ty żądłem gadziny
Wygnałaś na samotność! Bądź wiecznie przeklęta! —
Każdy mój jęk — zna ciebie, każda łza — pamięta!

Bo kiedy nieszczęśliwy zaklinałem ciebie,
Abyś mi dała nieco przyjaźni i ciszy,
Toś ty mi łzy w powszednim podawała chlebie,
I jęcząc — z jękiem w sercu mówiłaś: Niech słyszy!

Cierpiałem i uległem… Dziś samotny jestem,
Lecz wiedz, iż samotności okryty żałobą,
Oczy moje obracam za każdym szelestem,
Czekam — ale nie ciebie… Tęsknię — nie za tobą.

Tej czekam omamiony, tej samotny płaczę,
Która mi była siostrą na wygnania ziemi,
Myśląc, że kiedyś duszy oczyma zobaczę
Tę, co w duszę oczyma patrzy anielskiemi.

A nigdy serca mego nie umiała krwawić;
A tak się ze mną duszą i myślami dzieli,
Że już dziś sami boscy nie wiedzą anieli,
Czv ją dla mnie potępić, czy mnie dla niej zbawić.

A ty! a ty! co lałaś żółciowe gorycze,
Skoro się otwierała serca mego rana,
O! gorzej niż przeklęta — widmo tajemnicze
Złej przeszłości — przeklęta bądź i zapomniana!






Rozłączenie



Rozłączeni — lecz jedno o drugim pamięta;
Pomiędzy nami lata biały gołąb smutku
I nosi ciągłe wieści. Wiem, kiedy w ogródku,
Wiem, kiedy płaczesz w cichej komnacie zamknięta;

Wiem, o jakiej godzinie wraca bólu fala,
Wiem, jaka ci rozmowa ludzi łzę wyciska.
Tyś mi widna jak gwiazda, co się tam zapala
I łzę różową leje, i skrą siną błyska.

A choć mi teraz ciebie oczyma nie dostać,
Znając twój dom — i drzewa ogrodu, i kwiaty,
Wiem, gdzie malować myślą twe oczy i postać,
Między jakimi drzewy szukać białej szaty.

Ale ty próżno będziesz krajobrazy tworzyć,
Osrebrzać je księżycem i promienić świtem:
Nie wiesz, że trzeba niebo zwalić i położyć
Pod oknami, i nazwać jeziora błękitem.

Potem jezioro z niebem dzielić na połowę,
W dzień zasłoną gór jasnych, w nocy skał szafirem;
Nie wiesz, jak włosem deszczu skałom wieńczyć głowę,
Jak je widzieć w księżycu odkreślone kirem.

Nie wiesz, nad jaką górą wschodzi ta perełka,
Którąm wybrał dla ciebie za gwiazdeczkę-stróża;
Nie wiesz, że gdzieś daleko, aż u gór podnóża,
Za jeziorem — dojrzałem dwa z okien światełka.

Przywykłem do nich, kocham te gwiazdy jeziora,
Ciemne mgłą oddalenia, od gwiazd nieba krwawsze,
Dziś je widzę, widziałem zapalone wczora,
Zawsze mi świecą — smutno i blado — lecz zawsze…

A ty — wiecznie zagasłaś nad biednym tułaczem;
Lecz choć się nigdy, nigdzie połączyć nie mamy,
Zamilkniemy na chwilę i znów się wołamy
Jak dwa smutne słowiki, co się wabią płaczem.

Nad jeziorem Leman, d. 20 lipca 1835 r.






Rozmowa z piramidami



    Piramidy, czy wy macie
    Takie trumny, sarkofagi,
    Aby miecz położyć nagi,
    Naszą zemstę w tym bułacie
    Pogrześć i nabalsamować,
    I na późne czasy schować?
  — Wejdź z tym mieczem w nasze bramy,
    Mamy takie trumny, mamy.

    Piramidy, czy wy macie
    Takie trumny, grobowniki,
    Aby nasze męczenniki
    W balsamowej złożyć szacie;
    Tak by każdy na dzień chwały
    Wrócił w kraj, choć trupem, cały?
  — Daj tu ludzi tych bez plamy,
    Mamy takie trumny, mamy.

    Piramidy, czy wy macie
    Takie trumny i łzawice,
    By łzy nasze i tęsknice
    Po ojczystych pól utracie
    Zlać tam razem i ostatek
    Czary dolać łzami matek?
  — Wejdź tu, pochyl blade lice,
    Mamy na te łzy łzawice.

    Piramidy, czy wy macie
    Takie trumny zbawicielki,
    Aby naród cały, wielki,
    Tak na krzyżu, w majestacie
    Wnieść, położyć, uśpić cały
    I przechować — na dzień chwały?
  — Złóż tu naród, nieś balsamy,
    Mamy takie trumny, mamy.

    Piramidy, czy została
    Jeszcze jaka trumna głucha,
    Gdziebym złożył mego ducha,
    Ażby Polska zmartwychwstała?
  — Cierp a pracuj! i bądź dzielny,
    Bo twój naród nieśmiertelny!
    My umarłych tylko znamy,
    A dla ducha trumn nie mamy.






Rzym



Nagle mię trącił płacz na pustym błoniu:
  „Rzymie! nie jesteś ty już dawnym Rzymem”.
Tak śpiewał pasterz trzód, siedząc na koniu.

Przede mną mroczne błękitnawym dymem
  Sznury pałaców pod Apeninami,
Nad nimi kościół ten, co jest olbrzymem.

Za mną był morski brzeg i nad falami
  Okrętów tłum jako łabędzie stado,
Które ogarnął sen pod ruinami.

I zdjął mię wielki płacz, gdy tą gromadą
  Poranny zachwiał wiatr i pędził dalej
Jakby girlandę dusz w błękitność bladą.

I zdjął mię wielki strach, gdy poznikali
  Ci aniołowie fal — a ja zostałem
W pustyni sam — z Rzymem, co już się wali.

I nigdy w życiu takich łez nie lałem,
  Jak wtenczas — gdy mię spytało w pustyni
Słońce, szydzący bóg — czy Rzym widziałem?…






Anhelli





Stefanowi H.
na pamiątkę spotkania się w Ziemi Świętej i pod górami
Libanu



Rozdział I

Przyszli wygnańcy na Ziemię Sybirską, i obrawszy miejsce szerokie, zbudowali dom drewniany, aby zamieszkać razem w zgodzie i w miłości braterskiéj; było zaś ich około tysiąca ludzi z różnego stanu.

A rząd dostarczył im niewiast, aby się żenili, albowiem dekret mówił, że posłani są na zaludnienie.

Przez jakiś czas był pomiędzy nimi wielki porządek i wielki smutek, albowiem nie mogli zapomnieć, że są wygnańcami i że już nie zobaczą ojczyzny; chyba Bóg zechce…

A gdy już zbudowali dom i każdy się zajął swoją pracą, oprócz ludzi, którzy chcieli, aby je nazywano mądrymi i zostawali w bezczynności, mówiąc: oto myślimy o zbawieniu ojczyzny, ujrzeli raz wielką gromadę ptaków czarnych, lecącą z północy.

Za ptakami zaś ukazał się obóz, jakoby i tabor, i sanie zaprzężone psami, i trzoda renów z gałęzistymi rogami, i ludzie na łyżwach niosący oszczepy; był to cały Lud Sybirski.

Na czele zaś szedł król ludu, a zarazem ksiądz, ubrany podług zwyczaju w futrach i w koralach, na głowie zaś miał wieniec z wężów nieżywych zamiast korony.

Więc mocarz ów, przybliżywszy się do gromady wygnańców, przemówił językiem ich ziemi: Witajcie!

Oto ja znałem ojców waszych także nieszczęśliwych i widziałem, jak żyli bogobojnie i umierali, mówiąc: Ojczyzno! Ojczyzno!

Więc chcę być przyjacielem waszym i zrobić przymierze między wami a moim ludem, abyście byli w ziemi gościnnej i w kraju dobrze życzących.

A z ojców waszych już nie żyje żaden, oprócz jednego, który jest już stary i mnie sprzyja; a mieszka stąd daleko w samotnéj chacie.

Jeżeli chcecie, aby przyjaciel ojców waszych był przewodnikiem waszym, zostanę z wami i lud mój opuszczę; albowiem wy jesteście nieszczęśliwsi.

Mówił jeszcze dłużéj starzec ów, i uszanowali go, i zaprosili do swojéj szopy.

I zrobiono przymierze z Ludem Sybirskim, który się rozszedł i zamieszkał w swoich śnieżnych siołach; a król jego został z wygnańcami, aby je pocieszał.

I dziwiono się mądrości jego, mówiąc: oto jéj zapewne od ojców naszych nabył, a słowa jego są od przodków naszych.

Nazywano go zaś Szamanem, tak albowiem nazywa Lud Sybirski królów i księży swoich, którzy są czarownikami.



Rozdział II

Rozpatrzywszy się Szaman w sercach owéj zgrai wygnańców, rzekł sam w sobie: zaprawdę, nie znalazłem tu, czegom szukał, oto serca ich słabe są i dadzą się podbić smutkowi.

Dobrzy byliby z nich ludzie w szczęściu, ale je nędza przemieni w ludzi złych i szkodliwych. Co uczyniłeś, Boże!

Azaż każdemu kwiatowi nie dajesz dokwitać tam, gdzie mu jest ziemia i życie właściwe? Dlaczegóż ci ludzie mają ginąć?

Wybiorę więc jednego z nich i ukocham go jak syna, a umierając oddam mu ciężar mój, i większy ciężar niż mogą unieść inni, aby w nim było odkupienie.

I pokażę mu wszystkie nieszczęścia téj ziemi, a potem zostawię samego w ciemności wielkiéj z brzemieniem myśli i tęsknot na sercu.

To powiedziawszy, przywołał do siebie młodzieńca imieniem Anhelli i, położywszy na nim ręce, wlał w niego miłość serdeczną dla ludzi i litość.

A obróciwszy się do gromady, rzekł: odejdę z tym młodzieńcem, abym mu pokazał wiele rzeczy bolesnych, a wy zostaniecie sami uczyć się, jak znosić głód, nędzę i smutek.

Ale miejcie nadzieję; bo nadzieja przyjdzie z was do przyszłych pokoleń i ożywi je; ale jeśli w was umrze, to przyszłe pokolenia będą z ludzi martwych.

A to, o czém pomyślicie, wypełni się i wielka radość będzie na ziemi w on dzień zmartwychwstania.

Lecz wy będziecie w grobach, i całuny będą na was spróchniałe; wszakże wasze groby będą święte, a nawet Bóg od ciał waszych odwróci robaki, i ubierze was w umarłych dumną powagę… Będziecie piękni,

Tak jak ojcowie wasi, którzy są w grobach; bo spojrzyjcie na każdą czaszkę ich; nie zgrzyta ani cierpi, lecz spokojną jest i zdaje się mówić: dobrzem uczyniła.

Czuwajcie nad sobą, bo jesteście jak ludzie stojący na podniesieniu; a ci, co przyjdą, widzieć was będą.

Oto powiedziałbym wam tajemnicę, że jednych dusze idą w słońce, a drugich dusze oddalają się od słońca na ciemne gwiazdy, lecz nie zrozumiecie mnie!

Powiedziałbym wam, dlaczego żyjecie i dlaczego się rodzą miliony dusz nowych, i na jaki cel dane jest ciało; lecz nie pojmiecie mnie!

Lecz mówię wam, bądźcie spokojni nie o jutro, lecz o dzień, który będzie jutrem śmierci waszéj.

A gorsze jest jutro życia, niż jutro śmierci. Choć nie tak myślą ludzie podli i ludzie małego serca.

Rzekły więc do Szamana zgraje: któż ci dał władzę nauczać o życiu i o śmierci? Oto mamy między sobą księży, do nich należy słowo boskie.

Na to im odpowiedział Szaman: słyszeliście o Mojżeszu i o cudach, które czynił? Jam jest Mojżesz między Sybirskim Ludem, a cudy czyniłem straszniejsze, niż tamten, co przed wiekami.

A nie wyszedłże z zorzy północnéj Anioł, kiedym go wywołał z płomieni? Spytajcie ludu mojego.

Na moje słowo ten śnieg stał się krwią, a to słońce sczerniało jak węgiel; wiele bowiem we mnie jest Boga.

Lecz nie kuście mnie o cudy; albowiem jesteście ludem starym, a wskrzesić was cudem jest. Oto proście Boga,

Aby was wskrzesił, mówię, i dobył z mogiły, i uczynił was narodem, który drugi raz kładziony jest w kołysce i spowity, by wyrósł prosty i nie skrzywiony na ciele.

Tak mówił Szaman i nie śmieli mu odpowiedzieć wygnańce; lecz przyrzekli z Ludem Sybirskim chować przymierze.



Rozdział III

A oto raz nocą obudził Szaman Anhellego, mówiąc mu: nie śpij, ale chodź ze mną, albowiem są rzeczy ważne na pustyni.

Wdziawszy więc białą szatę, Anhelli udał się za starcem, i szli przy blasku gwiazd.

Niedaleko więc zaszedłszy, ujrzeli obóz cały małych dzieciątek i pacholąt gnanych na Sybir, które odpoczywały przy ogniu.

A we środku gromadki siedział pop na tatarskim koniu, mający u siodła dwa kosze z chlebem.

I zaczął owe dzieciątka nauczać podług nowéj wiary ruskiéj i podług nowego katechizmu.

I pytał dzieci o rzeczy niegodne, a pacholęta odpowiadały mu, przymilając się, albowiem miał u siodła kosze z chlebem i mógł je nakarmić; a były głodne.

Więc obróciwszy się ku Anhellemu, Szaman rzekł: powiedz! nie przebrałże miary ten ksiądz, zasiewając złe ziarno i każąc czystość dusz tych maleńkich?

Oto zapomniały już płakać po matkach swoich i tu się wdzięczą do chleba jak małe szczeniątka; szczekając rzeczy złe i które są przeciwko wierze.

Powiadając, że Car jest głową wiary i że w nim jest Bóg, i że nic nie może rozkazać przeciwko Duchowi Świętemu, nakazując nawet rzeczy podobne zbrodniom, albowiem w nim jest Duch Święty.

Użyję więc przeciwko temu księdzu ognia niebieskiego, aby go spalić, i stracę go w oczach dzieciątek.

A skoro wyrzekł Szaman słowo przekleństwa, zapalił się ów pop na koniu i wyszły mu z piersi płomienie, które się złączyły w powietrzu nad głową.

I przelękniony koń unosić go zaczął po stepie palącego się; a potem wzdrygnąwszy się, zrzucił z siebie węgiel siedzący na siodle do ostatka.

A oto na owém próchnie człowieka chodziły skry… jak owe iskierki, które są na spalonym papierze błędne i snujące się w różne strony.

Przybliżywszy się więc Szaman ku dzieciątkom, rzekł: nie lękajcie się; Bóg z wami.

Ogień przestraszył was jak gołąbki śpiące, aleście zasypiały w domie pożaru i ciałka wasze już więdły.

I wyciągały do starca rączki owe dzieciny, krzycząc: staruszku, weź nas z sobą!

I rzekł Szaman: gdzież was zaprowadzę? Oto ja idę w drogę śmierci, chcecież, abym was wziął i ukrył pod płaszczem, i wysypał was z poły mojéj przed Panem Bogiem.

Odpowiedziały mu dzieciątka: weź nas i zaprowadź nas szerokimi gościńcami aż do matek naszych.

I wszystkie krzyczeć zaczęły z wielką dumą: my Polaki, odprowadź nas do ojczyzny i do matek naszych, aż Szaman począł płakać, uśmiechając się…

I nie mógł odejść, bo mu jedna dziecina usnęła na płaszczu, i na pole płaszcza jego, wtenczas gdy rozmawiał.

A przybywszy, kozacy patrzali w zadumieniu na owe dzieło; i zaczęli odganiać dzieciątka od ludzi obcych, nie śmiejąc jednak bić żadne, pamiętni na ów ogień.



Rozdział IV

I przechodził Szaman z Anhellim pustymi drogami Syberyi, gdzie stały turmy.

I widzieli twarze niektórych więźni przez kraty patrzących się na niebo smutne i blade.

A przy jednéj z onych turm spotkali ludzi niosących trumny, i zatrzymał je Szaman, każąc otworzyć.

Więc gdy zdjęto trumien wieka, wzdrygnął się Anhelli, widząc, że umarli byli jeszcze w łańcuchach, i rzekł: Szamanie, oto się boję, żeby nie zmartwychwstali ci umęczeni.

Obudź którego z nich, albowiem masz siłę cudów; obudź tego starca z siwą brodą i z białymi włosami, bo mi się zdaje, żem go znał żywym.

A Szaman, spojrzawszy surowo, rzekł: cóż więc? Oto go wskrzeszę, a ty go znów zabijesz. Zaprawdę, i dwa razy go wskrzeszę i dwa razy od ciebie śmierć weźmie.

Lecz niech będzie, jak żądasz, abyś wiedział, że śmierć nas ochrania od smutków, które już się były w drogę ku nam wybrały, a znalazły nas martwymi.

Tak mówiąc, spojrzał Szaman na starca w trumnie i rzekł: wstań! A ciało w łańcuchach podniosło się i usiadło, patrząc się na ludzi jak człowiek śpiący.

A poznawszy go wtenczas, Anhelli rzekł: witaj, człowieku możny niegdyś w radzie i jeden z najmędrszych.

Cóż więc przywiodło ciebie w więzieniu, abyś się spłaszczył przed władzą i czynił owe wyznanie winy, o którym słyszeliśmy?

Dlaczego zaparłeś się serca twojego i przeszłości twojéj? Czy ci mękami odebrano rozum i pamięć? Cóżeś uczynił!

Zaszkodziłeś nam; albowiem dziś mówią do nas ludzie obcy: oto przewodnicy wasi zapierają się i zmieniają serca dla narodu, a tylko ludzie mali trwają w stałości.

Ta więc stałość małych uporem jest, gdy ludzie pierwsi w narodzie uznają błąd swój, nie spodziewając się nawet przebaczenia.

A gdy to mówił Anhelli, stało się podług słów Szamana, że wskrzeszony ów, jęknąwszy, umarł na nowo.

Rzekł więc Szaman: zabiłeś go, Anhelli, powtarzając ludzkie obmowy i oszczerstwo, o którym nie wiedział przed śmiercią.

Lecz ja go wskrzeszę raz drugi, a ty się strzeż, abyś go powtórnie o śmierć nie przyprawił.

To powiedziawszy, zbudził umarłego, i podniósł się ów człowiek w trumnie, łzy wylewając z otwartych powiek.

I rzekł doń Anhelli: przebacz, bom nie wiedział, że mówię obmowę i oszczerstwo.

Oto widziałem cię w radzie narodu z bratem twoim i widziałem wasze dwie głowy zawsze razem, a białością podobne dwom gołębiom, które razem zlatują na proso.

Bo zaprawdę, że jak dwaj gołębiowie zlatywaliście na urnę projektów i wyłuszczaliście ziarno praw; a na plewy wasze zlatywali się maleńcy wróblowie, świergocąc o rzeczach mniejszéj wagi.

Przebacz mi, że was równam ptakom bożym i rzeczom błahym; ale białość wasza i prostota tak każe.

O nieszczęśliwi! Oto jeden na cmentarzu Sybirskim szuka spocznienia, a drugi leży pod różami i cyprysami Sekwany. Biedni gołębiowie i rozłączeni, i umarli!

Usłyszawszy owe słowa, wskrzeszony krzyknął: mój brat! i powalił się w trumnie, i umarł.

A Szaman rzekł do Anhellego: na cóżeś mu powiedział o śmierci brata? Oto chwila, a dowiedziałby się od Boga i spotkałby się z bratem miłym w krainie niebieskiéj.

Stało się! Niech zakryją te trumny i zaniosą je na cmentarz. A ty nie proś mnie więcéj, abym wskrzeszał tych, którzy śpią i odpoczywają.



Rozdział V

I tak odbywali Szaman z Anhellim wędrówkę po ziemi smutnéj i po gościńcach pustych, i pod szumiącymi lasami Syberyi, spotykając ludzi cierpiących i pocieszając ich.

A oto jednego wieczora przechodzili około cichéj i stojącéj wody, nad którą rosło kilka wierzb lamentujących i mało sosen.

A Szaman, ujrzawszy wyskakujące rybki ku zorzy wieczornéj, rzekł: oto widzisz tę płotkę, co przeleciała przez powietrze i znów utonęła.

A teraz opowiada siostrom swoim na dnie, że zobaczyła niebo, i opowiada o niebie różne rzeczy, i z tego ma sławę między inszymi rybkami.

Słuchając więc powieści o niebiosach, zapłyną do sieci i jutro będą sprzedawane na rynku.

Nie jestże to nauka dla ludzi i dla tych, którzy za ludźmi rozpowiadającymi o Bogu i o niebiosach wędrują girlandami, a tak dają się ułowić sieciom ludzkim i sprzedawani są.

A chorobą zgubną, mówię, jest melancholia i zamyślenie się zbytnie o rzeczach duszy.

Dwie są bowiem melancholie: jedna jest z mocy, druga ze słabości; pierwsza jest skrzydłami ludzi wysokich, druga kamieniem ludzi topiących się.

Mówię ci o tém, albowiem poddajesz się smutkowi i tracisz nadzieję.

Tak mówiąc, nadeszli na gromadę Sybirców, którzy łowili ryby w jeziorze. A rybacy owi, spostrzegłszy Szamana, przybiegli ku niemu, mówiąc: Królu nasz! Opuściłeś nas dla ludzi obcych i smutni jesteśmy, nie widząc ciebie między nami.

Zostań przez tę noc, a zastawimy wieczerzę i pościelemy ci łoże w łodzi.

Usiadł więc Szaman na ziemi, a kobiety i dzieci rybaków otoczyły go i zadawały mu różne pytania, na które Szaman odpowiadał z uśmiechem, bo były błahe.

Lecz po wieczerzy, gdy wstał księżyc i rozciągnął swoje światło po gładkiéj wodzie, jakoby gościniec złoty ku południowi,

Kobiety i dzieci zaczęły gadać smutniéj, mówiąc: oto opuściłeś nas i nie robisz więcéj cudów między nami.

Więc zaczęliśmy wątpić o rzeczach wiary, i wątpimy nawet, czy jest w nas jaka dusza.

Na to Szaman, uśmiechnąwszy się, rzekł: chcecież, abym duszę pokazał oczom waszym?

A wszystkie dzieci i kobiety zawołały zgodnie: chcemy! Uczyń to!

Obróciwszy się więc Szaman do Anhellego, rzekł: cóż uczynię z tą zgrają kawek? Chceszli, abym ciebie uśpił i, duszę twoją wywoławszy z ciała, pokazał ją tym ludziom?

Anhelli odpowiedział mu: czyń jak ci się podoba, jestem w twojéj mocy.

Przywoławszy więc Szaman jedno dzieciątko z gromady, posadził je na piersiach Anhellemu, który się był położył jak do snu, i rzekł do owego dzieciątka:

Oto połóż twe rączki na czole tego młodzieńca i zawołaj go trzy razy imieniem Anhelli!

I stało się, że na dziecka wołanie wyszedł z Anhellego duch mający postać piękną i barwy rozmaite, i skrzydła białe na ramionach.

A ujrzawszy się wolnym, poszedł ów anioł na wodę i po słupie światłości księżycowéj odchodził na południe.

Gdy więc już był daleko i na środku stawu, rozkazał Szaman owéj dziecinie zawołać duszę, aby wróciła.

I obejrzał się duch jasny na wołanie dziecka, i powracał leniwo po złotéj fali, wlokąc po niéj końce skrzydeł obwisłych ze smutku.

A gdy mu rozkazał Szaman wstąpić w ciało człowieka, jęknął jak harfa rozbita i wzdrygnął się; lecz posłuchał.

A zbudziwszy się, Anhelli usiadł i zapytał, co się z nim stało.

Odpowiedzieli mu rybacy: Panie! Widzieliśmy duszę twoją i prosimy cię, bądź królem naszym! Albowiem nie w takiéj jasności ubrani są królowie chińscy, jak dusza, która jest z twego ciała.

A nie widzieliśmy nic jaśniejszego na ziemi oprócz słońca i nic jaśniéj migającego oprócz gwiazd, które są różowe i sine.

Skrzydeł takich nie mają łabędzie przelatujące w maju przez ziemię naszą.

A nawet uczuliśmy woń, jakby woń tysiąca kwiatów i zapach konwalii.

Słysząc o tém, Anhelli obrócił się do Szamana i rzekł: prawdaż to jest? A Szaman rzekł: prawda, opętanyś jest przez anioła.

Cóż więc, zapytał Anhelli, uczyniła dusza moja, będąc wolną? Powiedz, bo nie pamiętam.

Odpowiedział mu Szaman: oto poszła po tym gościńcu złotym, co jest na wodzie od księżyca, i uciekała w tamtą stronę jak człowiek, co się śpieszy.

A na te słowa spuścił głowę Anhelli i zamyśliwszy się, zaczął płakać, mówiąc: oto chciała powrócić do ojczyzny.



Rozdział VI

Uspokoiwszy więc Szaman płacz w Anhellim, opuścił rybaków i odszedł w pustynie.

A księżyc jeszcze był wysoko, gdy zaszli do chaty starego człowieka, który przywitał Szamana jak dawnego przyjaciela. Był to jeden z wygnańców barskich… Ostatni.

Chata jego, ocieniona szeroką jabłonią i pełna gniazd gołębich, i śpiewająca od świerszczów, ustronna była i spokojna.

I postawił ów starzec przed gośćmi cynowy dzban, chleby i jabłka czerwone, a potem zaczął, jak zwykle, rozmowę o dawnych czasach i o ludziach już umarłych.

Nie wiedział zaś nic, że nowe pokolenie w Polsce i nowi byli rycerze, i nowi męczennicy; i nie chciał wiedzieć o tém, będąc człowiekiem przeszłości.

A nie było już w nim żadnéj pamięci, ale była pamięć o rzeczach, które mu się zdarzyły za młodu; lecz o dniu wczorajszym nie wiedział i nie myślał o jutrze.

A utrzymywał się z robaczków, które nazywają czerwcem; i z nich płacił podatek Carowi, a był właśnie dzień składania daniny.

Jakoż o godzinie późnéj zajechał przed chatę celnik i, napiwszy się ze dzbana, dopomniał się o rzecz winną.

Stary więc ów człowiek obnażył się ze wszystkiego, aby wystarczył podatkowi i sługę onego zbogacił.

A zabrawszy wszystko, celnik wychodził z chaty, mówiąc: oto masz jabłoń owocami okrytą, muszę z niéj wziąć dziesięcinę.

To powiedziawszy, sługom swoim rozkazał trząść drzewo stare i rozrosłe, a Szaman do Anhellego rzekł:

Pójdź i stań pod jabłonią, a nic nie mów do tych, co trzęsą drzewem, aż się moc boska pokaże.

Poszedł więc Anhelli i stanął pod ulewą jabłek czerwonych, jak człowiek spokojny.

A oto jabłoń okryła się wielką jasnością, a owoce na niéj stały się gwiazdami i, błyszcząc bardzo, nie upadały więcéj.

I gołębie śpiące obudziły się, myśląc, że już jest godzina ranna i, umywszy pióra, wyleciały w powietrze różane.

Więc światłość owa przeraziła celniki tak, że zostawiwszy cały podatek, uciekli w przestrachu i, wsiadłszy na wóz, odjechali.

A Szaman, zawoławszy Anhellego, rzekł: chodźmy stąd, albowiem gospodarz pytać nas będzie, jaką władzą to czynimy, a to jest tajemnicą i znaczenie tych gwiazd tajemnicą jest.

Tak mówiąc, otoczył się ciemnością z Anhellim i wyszli.



Rozdział VII

I rzekł Szaman: oto już nie będziemy cudów okazywać, ani mocy Bożéj, która w nas jest, ale płakać będziemy; bo zaszliśmy do ludzi, którzy nie widzą słońca.

Ani nauk im dawać należy, bo ich więcéj nauczyło nieszczęście; ani nadziei im dawać będziemy, bo nie uwierzą. W dekrecie, co je potępił, napisano było: na wieki!…

Oto są kopalnie Sybiru!

Stąpaj tu ostrożnie, bo ta ziemia brukowana jest ludźmi śpiącymi. Słyszysz? Oto oddychają głośno, a niektórzy z nich jęczą i gadają przez sen.

Jeden o matce swojéj, drugi o siostrach i braciach, a trzeci o domie swoim i o téj, którą miłował sercem, i o łanach, gdzie mu się zboże kłaniało jak panu swemu, i szczęśliwi są teraz przez sen… lecz się obudzą.

W innych kopalniach wyją zbrodniarze, lecz ta jest tylko grobem synów ojczyzny i pełna cichości.

Łańcuch, co tu szczęka, smutny ma głos, a w sklepieniu są różne echa, i jedno echo, które mówi: żałuję was.

Gdy się litował Szaman, weszli strażnicy i żołnierze z lampami budzić śpiące do pracy.

Powstali więc wszyscy z ziemi i rozbudzili się, i szli jak owce ze spuszczonymi głowami, oprócz jednego, który nie wstał, bo był umarł we śnie.

Więc przystąpiwszy Anhelli do tych, co szli na pracę z młotami, zapytał jednego z nich cichym głosem: kto był ten umarły i z jakiéj choroby skończył.

Na to mu odpowiedział człowiek blady i aresztant… Ten, o którego pytasz, księdzem był, ja go znałem; spowiadał żonę moją i dzieci w ojczyźnie.

A gdy przyszła wojna, siadł na koń z krzyżem w ręku i z bosymi nogami; a gdy był ogień, przed szeregami stał, krzycząc: za ojczyznę!… za ojczyznę!

I przywołał go biskup i wydał katom w ręce, ale wprzódy zdjął z niego poświęcenie na rynku miejskim i wypuścił z rąk pastorał, i omdlał.

A katy pochwycili człowieka bożego i wepchnęli go w ciasną siermięgę, a potem go w niéj zamknęli z trudnością, bo był otyły ten człowiek, i stał bez ruchu jak rzecz martwa.

Więc przywieziono go do kopalni, udawał, że mu jest dobrze na sercu; alem ja widział, że był blady i smutny.

I poddał się rozpaczy, i sechł jak stare drzewo. A przystąpiwszy raz do niego, rzekłem: bój się Boga! Dlaczego się gryziesz?

I rzekł mi z wielką tajemnicą jak człowiek obłąkany: zapomniałem wyrazów pacierza… I pogroziwszy mi palcem, abym był cicho, odszedł.

I zobaczyłem go raz, że brał w ciemności ołów zgniły i truciznę ową pożywał.

A po kilku dniach rumieniec ceglany wyszedł mu na twarz, a ciało opadło na kościach jak zmoczone płótno namiotu, oczy zaś miał błyszczące.

A dziś nie wiem, jak umarł, bo oto spałem przy nim, a nie słyszałem, aby choć westchnął.

A jeżeli macie serce, żałujcie go, bo go znam, był człowiek uczciwy.

Więc Anhelli obróciwszy się do Szamana, rzekł: to samobójca!

Lecz Szaman zasłonił oczy i, podniósłszy kawałek ołowiu z ziemi, rzekł: ten ołów zabójcą jest i doradzcą złym. Bo mówił: weź mnie i zjedz, jam jest końcem i spokojnością.

Ten ołów oszukańcem jest, bo się udał przed człowiekiem za Boga, który sam tylko cierpienie kończy na wieki i serce uspokaja.

A przeklęty, kto przed najmniejszym wichrem pada na ziemię i łamie się!… Podobny strzaskanéj kolumnie.

Lecz przed wichry silnymi wam padać wolno… Będziecie żałowani.

Cóż więc! Odmówią wam poświęconego cmentarza? Kto wie, jaki jest sen w nie poświęconéj mogile?

Wszakże lepiéj jest umierać w gromadce dzieci i wnucząt, które płaczą, i patrzeć na rozwijanie się drzew wiosennych, i mieć godzinę cichą.

Gdy tak mówił Szaman, otoczyli go kołem nędzarze i rzekli: Dobrze nauczasz, jesteś człowiekiem z serca, a może przysłanym od Boga.

Więc oto wiedz, że przed pięcią dniami upadła skała i zawaliła jeden z korytarzów, gdzie pracował człowiek pewny stary z pięcią synami, a strażnicy nie chcą jéj rozwalić prochem, mówiąc: to długa praca, niech umrze.

A my stajemy co dnia przy owéj skale słuchać, czy jeszcze żyją, lecz nie słychać nic w téj jaskini, nawet jęku.

Jeżeliś jest człowiek boży, odwal kamień, może jeszcze żyje ojciec lub które z dzieci jego.

Spraw przynajmniéj zadziwienie katom naszym, uwolniwszy tych ludzi, albowiem pomrą z głodu.

Przyprowadzili więc Szamana ku owéj skale i stało się wielkie milczenie, a Szaman, podniósłszy oczy w górę, modlił się.

I przyszedł wiatr podziemny, i wywrócił skałę, tak że otworzyła się czeluść ciemna i głęboka, a żaden w nią nie śmiał wstąpić najpierwszy.

Więc Szaman, wziąwszy kaganiec, wszedł do lochu po rozwalonych kamieniach, a za nim Anhelli i więźniowie.

I okropny ujrzeli widok! Oto na ciele najmłodszego syna leżał ojciec, jak pies, co położy łapy na kości i gniewny jest.

A oczy tego ojca otwarte błyszczały jak szkło, a czworo innych umarłych leżało w bliskości, leżąc jedni na drugich.

I spojrzawszy na nie, Szaman rzekł: co uczyniłem? Oto ojciec żyje, a synowie pomarli już. Dlaczegożem się modlił!

Tak mówiąc, wyszedł z lochu, a połowa zgrai szła za nim.



Rozdział VIII

A przechodząc daléj, ujrzeli wiele ludzi bladych i umęczonych, których imiona wiadome są w ojczyźnie.

I przyszli nad jezioro podziemne, i postępowali brzegami ciemnéj wody, która się nie ruszała, a złota była gdzieniegdzie od światła kagańców.

I rzekł Szaman: jestże to Morze Genezaretańskie Polaków? A ci ludzie sąż rybakami nieszczęścia?

Jeden więc z tych, którzy siedzieli smutni nad brzegami czarnéj wody z twarzą zadumaną, odpowiedział: pozwalają nam odpoczywać, albowiem dziś są imieniny królewskie i dzień wytchnienia.

Więc usiadamy tu nad ciemną wodą dumać i rozmyślać, i odpoczywać; bo serca nasze są strudzone gorzéj niż ciała.

A oto utraciliśmy niedawno naszego proroka, którego ta skała była miejscem ulubionym i te wody miłymi mu były.

Człowiek to był blady, z błękitnymi oczyma, wychudły i pełny ognia.

A oto przed siedmiu laty ogarnął go pewnéj nocy duch proroctwa i uczuł wstrząśnienie, które było w ojczyźnie, i rozpowiadał nam przez noc całą to, co widział, śmiejąc się i płacząc.

A dopiéro o poranku zasmucił się i krzyknął: oto zmartwychwstali, lecz nie mogą odwalić mogiły! I to powiedziawszy, upadł martwy. A myśmy tu postawili jemu ten krzyż drewniany.

A we dwa lata późniéj powiedzieli nam nowi wygnańcy, co się stało, i policzywszy noce, poznaliśmy, że ów prorok nam prawdę mówił; więc chcieliśmy go uczcić, lecz już był w ziemi.

Szanujemy więc ten krzyż, nie mówiąc więcéj: oto człowiek, który leży pod nim, był wariatem i obłąkanym, i godnym śmiechu. Cóż mówicie na to?…

A obróciwszy się Szaman ku Anhellemu rzekł: czemuś się tak zamyślił nad tą czarną wodą, co z łez jest ludzkich? Czy o tym proroku dumasz, czy o sobie?

Gdy mówił, rozeszło się wielkie echo od wybuchu miny i powtarzało się nad głowami, bijąc jak dzwon podziemny. I rzekł Szaman: oto jest dzwonienie po umarłym proroku! Oto jest Anioł pański dla tych, którzy nie widzą słońca. Módlmy się.

I podniosłszy oczy, rzekł: Boże! Boże! Prosimy Cię, aby nasza męka była odkupieniem.

A nie będziemy Cię już błagać, abyś powrócił słońce oczom naszym i powietrze piersiom naszym, bo wiemy, że Twój sąd nad nami jest zapadły… Lecz nowo narodzeni niewinnymi są. Zlituj się, Boże!

A przebacz nam, że ze smutkiem krzyż dźwigamy i nie weselimy się jak męczennicy; bo nie powiedziałeś, czy męka nasza policzoną nam będzie za ofiarę: lecz powiedz, a rozweselimy się.

Bo cóż jest życie, aby go żałować? Czy to jest Anioł dobry, który nas opuszcza w godzinie śmierci?

Gorąco krwi jest ogniem ofiary, a ofiarą są chęci nasze. Szczęśliwi, którzy się mogą za lud poświęcić.

I rzekli na to nędzarze: oto prawdę mówi ten człowiek; albowiem nieszczęśliwszą jest od nas ta niewiasta, która tu za mężem przybyła i cierpi za serce człowieka.

Chodźcie, a pokażemy wam tę wilgotną jamę, gdzie żyje ta męczennica z małżonkiem swoim.

Wielką panią i księżną była, a dziś jest jako służebnica żebraka.

A niegodzien jest litości ten, którego ona ukochała; albowiem, klęknąwszy przed Cesarzem, błagał o życie i dano mu je, pogardziwszy nim.

Tak mówiąc, przyszli pod ścianę i przez kratę ujrzeli owych dwoje małżonków.

Niewiasta klęczała przed mężem i w misie wody obmywała jego nogi; powracał bowiem z pracy jak wyrobnik.

A woda w misie zaczerwieniła się krwią jego i niewiasta nie brzydziła się mężem i krwią, a była młoda i piękna jak Anieli niebiescy.

Tych dwoje ludzi byli Cesarscy.



Rozdział IX

A gdy już miał Szaman wychodzić z Anhellim na gwiazdy, pocieszywszy niektóre więźnie, usłyszał szczęk wielki w jednym z korytarzów.

Więc obróciwszy się do jednego z tych, co szli za nim, spytał go: co by to było, ów szczęk żelaza i bicie? A zaś aresztant odpowiedział: karzą jednego z nas.

Zapewne starca, który wczoraj nie chciał pracować dla święta boskiego, pędzą przez łańcuchy.

A udawszy się na miejsce męki, Szaman z Anhellim ujrzeli w korytarzu dwa szeregi ludzi stojących z łańcuchami w ręku, każdy w postawie człowieka, co się zamierza uderzyć.

I ujrzeli postępujących naprzód dwóch żołnierzy z lampami, a we środku za nimi obnażonego po pas człowieka z brodą siwą.

A za każdym krokiem, gdy się przybliżał, słychać było uderzenie łańcucha i szczęk drugi wychodzący z chudéj piersi bitego starca.

Gdy zaś już był u końca kary i zostawało mu zaledwie dziesięć kroków lub mało więcéj, usłyszał Anhelli dwa uderzenia słabsze, jakoby dane przez ludzi litośnych.

Lecz starzec, odebrawszy je, upadł krzyżem na ziemi i był martwy.

Więc owi dwaj młodzieńcy, którzy go uderzyli litośnie, padli mu na ramiona i położyli się na trupie, wołając jeden i drugi: mój ojcze!…

I odwrócił się Szaman, a spojrzawszy na Anhellego, nakrył mu głowę połą szaty swojéj.

I kazał się wynieść duchom niebieskim, a otworzywszy oczy, Anhelli zobaczył śnieg i gwiazdy.

I przekonany był, że widzenie kopalni snem było, albowiem nie wiedział, jak z nich wyszedł.



Rozdział X

A oto wygnańcy owi w szopie śniegowéj, w niebytności Szamana, kłócić się zaczęli pomiędzy sobą i podzielili się na trzy gromady; a każda z nich myślała o zbawieniu ojczyzny.

Więc pierwsza na czele miała Grafa Skir, który utrzymywał stronę tych, co się przebiorą w kontusze i nazywać się będą szlachtą, jakby z Lachem na nowo przybyli do kraju pustego.

A druga miała na czele żołnierza chudego, imieniem Skartabellę, który chciał ziemię podzielić i ogłosić wolność chłopów i równość szlachty z Żydami i z Cyganami.

A trzecia na czele swojem miała księdza Bonifata, który chciał kraj zbawić modlitwą i na ocalenie kraju podawał sposób jedyny: iść i ginąć, nie broniąc się, jak męczennicy.

Te więc trzy gromady zaczęły być między sobą niezgodne w duchu i kłócić się poczęły o zasady.

A oto druga owa gromada, uzbroiwszy się w siekiery, wyszła w pole, odgrażając się, że u pierwszych dowie się, jaka jest krew, drugim zaś da to, czego żądają: męczeństwo.

Lecz nim przyszło do walki, a umysły już były rozgrzane, zgodzono się za poradą któregoś z tych, co był z trzeciéj gromady, aby rzecz tę przez sąd Boga rozstrzygnąć.

I rzekł do nich ów doradzca: oto postawmy trzy krzyże na naśladownictwo męki Pana naszego, i na tych trzech drzewach przybijmy po jednemu z najmocniejszych w każdéj gromadzie rycerzy; a kto najdłużéj żyć będzie, przy tym zwycięztwo.

A że umysły tych ludzi były jakoby w stanie pijanym, znaleźli się trzej rycerze, którzy za swoje przekonanie śmierć ponieść chcieli i być ukrzyżowanymi, jako Chrystus Pan przed wiekami.

Postawiono więc trzy krzyże z najwyższego, jakie było w tym kraju, drzewa i wystąpili trzej męczennicy po jednemu z każdéj gromady; wszakże nie wybrani losem, lecz z własnéj woli. Nie byli to gromad wodzowie, lecz jedni z najmniejszych.

Kiedy więc cieśle postawili krzyże na wysokiém wzgórzu śniegowém, odezwał się głos z nieba jakoby wicher, pytając: co czynicie? Lecz go ci ludzie nie przelękli się.

I zawieszono na krzyżach ludzie owe obłąkane, i przybito im ręce ćwiekami; a ten, co był na prawo, krzyczał: równość! a ten co był z lewéj, krzyczał: krew! wiszący zaś pośrodku mówił: wiara!

I tłumy stały w milczeniu pod krzyżami, czekając, co się stanie, i tak je noc zastała na śniegu, a była wielka ciemność i okropne milczenie.

Aż o północy zorza borealna rozciągnęła się na całéj niebios połowicy i ogniste wystrzeliły z niéj miecze; a wszystko stało się czerwone i te krzyże z męczennikami.

Wtenczas strach jakiś ogarnął tłumy i rzekły: źle czynimy! Godziż się, aby za nasze wiary ci ludzie ginęli niewinnie?

I przeraziły się zgraje, mówiąc do siebie: oto umierają i nie skarżą się.

Rzekli więc do tych, co byli ukrzyżowani: chcecie, a zdejmiemy was? Lecz ci im nic nie odpowiedzieli, będąc już umarłymi.

A poznawszy to, rozbiegły się zgraje pełne przerażenia, a żaden z tych, co uciekali, nie odwrócił głowy, aby spojrzeć na martwe i umęczone. Zorza je czerwieniła, zostali sami.

A właśnie wtenczas Szaman z Anhellim powracali z wędrówki podziemnéj i zadziwili się, postrzegłszy na ognistych niebiosach trzy czarne krzyże, i rzekli z przestrachem: co się stało?

A przyszedłszy bliżéj, strwożyli się, widząc na krzyżach ciała trupów, i poznali w nich swoje znajome; więc Szaman, usiadłszy pod krzyżami, płakał…

A powstawszy, rzekł do Anhellego: oto mi Duch boży oznajmił winę tego ludu i wiem, dlaczego tych ludzi ukrzyżowano; lecz ażeby ciała ich nie ucierpiały jakiéj nowéj sromoty, zdejmiemy je i zaniesiemy na cmentarz.

Niech mają spoczynek w ziemi, albowiem w dobréj wierze na śmierć się wydali i nie będzie im to na potępienie, ale na zagładę grzechów. Krzyż je oczyścił.

Tak mówiąc, zdejmowali owe zmarzłe i skościałe na krzyżu i przenosili je na dawne grobowisko wygnańców.



Rozdział XI

A gdy się zbliżali ku cmentarzowi, Anhelli usłyszał hymn skarżących się mogił i jakoby skargę popiołów na Boga.

Lecz skoro się jęki podniosły, Anioł siedzący na szczycie wzgórza skinął skrzydłami i uciszył je.

I trzy razy to uczynił, albowiem po trzykroć rozpłakały się mogiły.

I zapytał się Anhelli Szamana… co to za Anioł z białymi skrzydłami i ze smutną gwiazdą na włosach, przed którym ucichają grobowce?

Lecz nic mu nie odpowiedział starzec: zasypywał bowiem śniegiem ciała umarłych i był zatrudniony.

A przybliżywszy się Anhelli ku owemu Aniołowi, spojrzał na niego i upadł jak człowiek martwy.

Skończywszy więc Szaman grzebanie umarłych, szukał go oczyma i, nie widząc nigdzie, szedł na wzgórze.

A natrafiwszy ciało Anhellego, spotknął się na niém i krzyknął boleśnie; ale poznawszy, że młodzieniec żyje, ucieszył się.

Wziął go zatem za rękę i rzekł: wstań! Nie jest jeszcze czas spoczynku.

A powstawszy, Anhelli oglądał się wokoło i spuścił przed Szamanem głowę jak człowiek, co się wstydzi, mówiąc:

Otom zobaczył Anioła podobnego téj niewieście, którą kochałem z całéj duszy mojéj, będąc jeszcze dzieckiem.

A miłowałem ją w czystości serca mego; dlatego łzy mię zalewają, kiedy myślę o niéj i o mojéj młodości.

Bo oto byłem przy niéj jak ptak swojski, co się boi, i nie wziąłem nawet pocałowania od jéj ust koralowych, choć byłem blisko; jak gołąb, mówię, siedzący na ramieniu dziewczyny.

Dziś już to snem jest. Oto szafirowe niebo i gwiazdy białe patrzą na mnie: sąż to gwiazdy te same, które mnie widziały młodym i szczęśliwym?

Dlaczegoż nie powstanie wicher, co mię z ziemi zwieje i zaniesie w krainę cichą! Dlaczego ja żyję?

Oto już jednego włosa nie ma na mojéj głowie z tych, które były dawniéj, oto się nawet kości we mnie odnowiły, a ja zawsze pamiętam.

A nie ma jednéj kawki w powietrzu, która by nie spała przez jedną noc życia w spokojnym gnieździe. Lecz o mnie Bóg zapomniał. Chciałbym umrzeć.

Bo zdaje mi się, że gdy będę umarłym, to sam Bóg pożałuje tego, co ze mną uczynił, myśląc: że oto już nie narodzę się raz drugi.

Wszak rodzić się nie jest to, co zmartwychwstać; trumna nas odda, lecz nie spojrzy na nas jak matka.

Oto mi więc smutno, że ujrzałem tego Anioła, i wolałbym był wczoraj umrzeć.

A Szaman, zapatrzywszy się w gwiazdy, rzekł: zaprawdę, że jak dawniéj wiele było opętanych przez czarty, tak dziś wielu jest opętanych przez czyste Anioły.

Cóż zrobię! Oto wypędzę wszystkie te duchy z ciał, i pozwolę, aby weszły w lilie wodne, i rozleciały się po gwiazdach różanych, i zamieszkały w tém, co jest najpiękniejszego, a opuściły ludzi.

A wieszli, kto to jest ten Anioł smutny na cmentarzu? Oto się zowie Eloe, a urodził się ze łzy Chrystusowéj na Golgocie, z téj łzy, która wylana była nad narodami.

Gdzie indziéj napisano jest o Anielicy téj i wnuczce Maryi Panny… jak zgrzeszyła, ulitowawszy się nad męką ciemnych Cherubinów i umiłowała jednego z nich, i poleciała za nim w ciemność.

A teraz jest wygnaną, jak wy jesteście wygnani, i ukochała mogiły wasze, i piastunką jest grobowców, mówiąc kościom: nie skarżcie się, lecz śpijcie!

Ona odpędza reny, kiedy przyjdą mech wyciągać spod głowy trupów, ona jest pasterką renów.

Przywyknij do niéj za życia, albowiem będzie na mogile twojéj stąpać przy blasku księżyca; przywyknij do głosu jéj, abyś się nie obudził, gdy mówić będzie.

Zaprawdę, że dla tych, co są smutni, ta kraina piękną jest i niebezludną; albowiem tu śnieg nie plami skrzydeł anielskich, a gwiazdy te są piękne.

Tu przylatują mewy, i gnieżdżą się, i kochają się, nie myśląc, że jest jaka piękniejsza ojczyzna.

Tak mówił i podniósł jednę z czaszek tych, które leżały odkryte; a w niéj było rodzeństwo małych ptasząt.

I wyciągały główki przez miejsce, gdzie były oczy ludzkie, i pełna była płaczącéj troski kość śpiącego człowieka.

A wziąwszy ją, rozgniewany Anhelli rzucił o ziemię, mówiąc: Precz, kościele zhańbiony.

A płomień, z ziemi wyszedłszy, stanął przed nim w kształcie jakoby ludzkim, i w ubraniu biskupim, z infułą i z krzyżem na głowie, a wszystko ogniste.

I rzekł z wielką zgrozą: oto przyszliście ruszać umarłe; czyż nie dosyć trupom wichry mieć nad sobą i zapomnienie?

Ręce moje łamały hostią, a teraz je wyciągnę nad wami i przeklnę, mówiąc: bądźcie przeklęci, burzyciele grobów.

Azaż nie dosyć wycierpiałem na moim tronie, i na biskupim oparty pastorale, modląc się za kraj, który miał ginąć jak człowiek potępiony.

Kiedy Kimbar wywołał Sybir i postawił go przed obliczem sejmu bladego, mówiąc: oto jest krzyż,

Nie poszedłemże na wygnanie jak człowiek czysty? Któż mi co zarzuci i grobowi mojemu? Oto umarłem i zapomniano o mnie; czegóż więcéj chcecie od ludzi, co umarli?

Widzicie tę białą ziemię, jam tu mieszkał; widzicie kości te, ja żyłem z nimi.

A to jest moja kość, ta kość spróchniała. Ludzie ją niegdyś szanowali, a dawniéj jeszcze całowała ją matka moja, a dzisiaj mewa w téj czaszce uwiła gniazdo i mieszka; dajcie wy pokój białemu ptakowi Boga.

Ja znałem matkę jego matki, gdzież jest? Gdzie są gile, które przylatywały ubierać róż girlandami suche drzewa Syberyi, abym sobie przypomniał jabłonie sadów moich w ziemi ojczystéj.

Tak skarżył się; i przepraszał go Anhelli za obelgę kości jego, mówiąc: oto ja wkrótce przyjdę położyć się z wami, nie klnij mnie.

Myślałem, że się smucisz za wzgardę kości twojéj… Jestże to świątynia pełna ptasiego wrzasku? Lecz niech tak będzie, jak się Bogu podobało.

A nie powiem ci, co się stało z nazwiskiem rodu twojego, bo nie mógłbyś zasnąć, choć jesteś umarłym, i poszedłbyś, jęcząc, po świecie.

A teraz przestań być latarnią grobu własnego i zrzuć ogniste szaty, i rozbierz się z płomieni.

Gdy to mówił, utopił się duch w śniegu i stało się ciemno, gdy zgasnął.

Więc pobiegł za nim Anhelli, wołając: powiedz mi nazwiska tych ludzi, którzy tu spoczywają przy tobie.

Skoro to wyrzekł, usłyszał spod ziemi jakoby głosem tym, co był w ogniu, wychodzący długi szereg imion już zapomnianych.

I obudził Anhellego Szaman, mówiąc: wróćmy do ludzi, grobowce bowiem powiedziały nam swoje tajemnice.

I zeszli ze wzgórza mogił, modląc się.



Rozdział XII

A gdy przyszli pod dom wygnańców, usłyszeli zgiełk wielki i śmiech, i wrzaski, i szczękanie kielichów, i brudne pieśni; a stanąwszy Szaman pod oknami, słuchał, nim wszedł do téj jaskini nieszczęścia.

A gdy się ukazał pośród zgrai, ucichła; poznano bowiem człowieka silnego w Bogu i nie śmiano mu się urągać.

A podniósłszy Szaman oczy błyszczące, zaczął mówić, zapalając się w smutku.

Cóżeście uczynili, rzekł, beze mnie? Widziałem waszą Golgotę. Biada wam!

A nie zostanę z wami, lecz to, co powiem, zostanie z wami. Bądźcie potępieni, kłótliwi ludzie.

Wichry rozsiewają dębu nasiona i roznoszą je po ziemi, lecz wichry te będą przeklęte, co wasze mowy i rady do ojczyzny zaniosą. Pomrzecie.

Zbliża się wielki dzień, a żaden nie dożyje wieczora dnia tego. Zbliża się dzień sybirski i słońce zatracenia.

Dlaczegożeście nie słuchali rad moich i nie żyli spokojnie w zgodzie i miłości braterskiéj, jak przystoi na ludzi, którzy nie mają ojczyzny?

Oto obraziliście ludy téj ziemi, i z oszczepami stoją, czyhając na was; psy ich nawet czyhają, aby z was którego rozedrzeć.

Spotkałże z was kto kiedy Ostiaka i obszedł się z nim łagodnie i po ludzku? Zaprawdę, koło psa nie przeszedł żaden, nie uderzywszy go nogą jak węża. O ludzie bez pamięci i serca!

Więc wstanie słońce i dzień przyniesie straszniejszy niż ciemność, a ciszę okropniejszą niż są burze na morzu, będziecie się lękać sami siebie.

A śnieg ten stanie się morzem, a fala jego zieloną będzie, a dom wasz ginącym będzie okrętem.

Wyostrzcie wasze topory, bo potrzebne wam będą; a kto z was umie zabijać, jest człowiek pożyteczny.

Zbliża się wielkanoc i krzyż czerwony napiszecie na waszych wrotach, lecz jaką krwią? Zaprawdę, nie krwią baranka.

Gdy to mówił Szaman, niektórzy się przelękli, lecz jeden z pijanych, chwyciwszy za dzban gliniany, rzucił go na proroka i włos mu krwią poczerwienił.

Ująwszy więc za topór, Anhelli chciał się zemścić, ale go zatrzymał Szaman, mówiąc: bądź cierpliwy.

Kto tu za rok powróci, będzie płakał nad nimi; dlaczegóż brać zemstę z tych, którzy jutro będą rzeczą godną litości?

Boże! Nie karz ich.

Tak mówił, a jeden ze zgrai zawołał: czarowniku! Urzekłeś nas, oto dzban był pełny i wysechł.

A inni, zajrzawszy w dzbany, potwierdzili to zgodnie, mówiąc: odczaruj nas albo cię ukarzemy śmiercią.

I stał się wielki wrzask, i groźne podniosły się przeklinania; a jeden, wziąwszy nóż, wraził go w piersi Szamana, mówiąc: oczarowałeś nas.

Upadł starzec na ręce Anhellego, a ten go wyniósł z chaty i pomogła mu młoda niewiasta, Ellenai, która kiedyś była zbrodniarką.

A gdy wyszli na miejsce oświecone gwiazdami, przemówił starzec: nieście mnie blisko grobowców, bo już zasnę.

Położyli go więc na jednéj z mogił i zimno śniegu ożywiło go, a kobieta owinęła nogi jego włosami i trzymała je na łonie.

I otworzywszy oczy, starzec zawołał po trzykroć: Anhelli! Anhelli! Anhelli! A głos jego był smutny.

I rzekł mu: weź reny moje i pójdź na północ, znajdziesz mieszkanie w śniegu i spokojność. A będziesz żył mlekiem renów.

Weź z sobą tę niewiastę i niech ci ona będzie siostrą; ona mię ukochała w godzinę śmierci, więc nie chcę, aby zginęła jak tamci.

Cóż ci mówić będę! Oto śmierć będzie mówić za mnie i wyręczy mię. Ja cię kochałem.

Boś czysty był jak lilia biorąca z wody liście i kolory niewinne, boś mi był jak syn dobry.

Nie smuć się aż do śmierci po zgonie ojczyzny twojéj… Ani płacz, myśląc, że jéj nie zobaczysz; wszystko jest snem smutnym.

Gdy tak mówił, usłyszał Anhelli stąpanie po śniegu i rzekł: ktoś nadchodzi, czy to śmierć stąpa głośno?

Lecz był to ren, który stanąwszy nad umierającym panem, zadziwione oczy napełnił wielkimi łzami; i odwrócił się od niego Szaman, płacząc.

A po chwili, przystąpiwszy doń Anhelli, wziął go za rękę i poczuł, że była martwa.

Więc pochował starca w śniegu i, obróciwszy się do niewiasty, rzekł: chceszli mnie wziąść za brata? Chodź ze mną. A ta mu do nóg upadła, mówiąc: Aniele mój.

Podniósł ją z ziemi Anhelli i udali się oboje na północ, a za nimi szli renowie Szamana, wiedząc, że za nowymi idą panami.

A zaś Anhelli milczał, bo miał serce pełne łez i boleści.



Rozdział XIII

Odeszli więc, Anhelli z ową niewiastą i z renami Szamana, na daleką pustynię północną, a znalazłszy pustą chatę w lodzie wykutą, zamieszkali w niéj.

A po krótkiem pożyciu Anhelli przyzwyczajał się nazywać siostry imieniem zbrodniarkę tę i pokutnicę.

Ona mu była sługą i uścielała łoże liściami i doiła reny wieczorem, a rano wypędzała je na paszę.

Serce jéj od modlitwy ciągłéj stało się pełne łez, smutków i niebieskich nadziei, i wypiękniało na niéj ciało.

Oczy rozpromieniły się blaskiem cudownym i ufnością w Bogu; a włosy stały się długie i podobne szacie obszernéj, kiedy się w nie ubrała, i podobne namiotowi biednego pielgrzyma.

I dziwił się Anhelli, że była spokojną o przyszłość, popełniwszy niegdyś zbrodnię wielką, a nawet krwią mając zmazane ręce.

I dziwił się, że skarga jéj była maleńką i skarżącą się jak płacz niewinnéj dzieciny, kiedy zazdrościła ptakom skrzydeł niebieskich, widząc jak rybitwy białe wędrują ku słońcu złotemu i toną w promieniach.

A lękała się zmazać słowami nieczystymi, mówiąc: oto nas dwoje na ogromnéj pustyni, więc nas Bóg pewnie słucha i na nas patrzy; a jeśli o rzeczy dobre prosić go będziemy, to nie opuści nas.

Przyszedł więc dzień sybirski, a słońce nie zachodziło, lecz biegało niebem, jak koń w zawodzie z płomienistą grzywą i z białym czołem.

Straszliwe światło nie kończyło się nigdy, a huk lodów był jakoby głos boży odzywający się na wysokościach do ludzi nędznych i opuszczonych.

A długi smutek i tęsknoty przyprawiły o śmierć ową wygnankę i położyła się na łożu liścianym pomiędzy renami swoimi, aby umrzeć.

A był zachód słońca; albowiem od niejakiego czasu zaczęły się noce w ziemi sybirskiéj i słońce coraz dłużéj zostawało pod ziemią.

Obróciwszy więc ku Anhellemu szafirowe oczy zalane łzami wielkimi, rzekła Ellenai: umiłowałam ciebie, bracie mój, i opuszczam.

A powiedziawszy, gdzie ją miał pochować, że pod sosną, która była w smutnym parowie, leżeć pragnie, rzekła: czémże ja będę po śmierci?

Oto chciałabym być jaką rzeczą żyjącą przy tobie Anhelli, pajączkiem nawet, który jest miły więźniowi i schodzi jeść z jego ręki po złotym promyku słonecznym.

Jam się przywiązała do ciebie jak siostra i jak matka twoja, i więcéj jeszcze… Ale grobowiec wszystko kończy…

Nie zapominaj o mnie, bo któż o mnie będzie pamiętał po śmierci, chyba ren, któregom doiła, zalewając się łzami.

Jeżeli wiesz, gdzie ludzie idą po śmierci, to mi powiedz, bo niespokojna jestem, choć mam nadzieję w Bogu.

Oto ja polecę do krainy twojéj rodzinnéj i obaczę dom twój, sługi twoje i rodzice twoje, jeżeli jeszcze żyją.

I nawet miejsce to, gdzie stało twoje łóżeczko dziecinne, mała niegdyś kołyska twoja.

Ty powiesz, że to są myśli gminne, że człowiek po śmierci nie lata… Cóż! Kiedy z taką myślą śmierć piękniejsza.

A oto patrzaj, nad łożem mojém ta szyba lodu słońcem czerwona, z dwoma skrzydłami promieni: nie jestże to Anioł złoty stojący nade mną?

Reny wyciągają mech spod mojéj pościeli i skubią łoże śmierci, jedząc… Biedne reny moje, żegnam was.

A teraz podniosę oczy do Królowéj Niebieskiéj i będę się modliła do Niéj.

Zaczęła więc tu umierająca mówić litanije do Matki Chrystusowéj, i właśnie wymówiwszy *Różo złota!* skonała.

I na znak cudu upadła róża żywa na białe piersi umarłéj i leżała na nich, a w jamie rozeszła się od niéj woń różana i mocna.

Nie śmiał więc Anhelli ruszyć ciała umarłéj, ani złożyć rąk, które były wyciągnięte, lecz usiadłszy na końcu łoża, płakał.

A oto jakoby o północy stał się wielki szelest, i myślał Anhelli, że reny szeleszczą, wyjadając mech spod łoża śmierci; lecz inna była przyczyna.

Chmura jakoby duchów ciemnych zatrzymała się nad jamą, śmiejąc się głośno, a ciemne twarze pokazały się przez rozszczepione lodu sklepienie i krzyczały: naszą jest!

Lecz róża owa cudowna, dostawszy skrzydeł gołębich, podleciała w górę i spojrzała na nie oczyma niewinnego Aniołka.

Ciemne więc owe duchy i chmura ich wzniosła się z dachu, krzycząc w ciemném powietrzu smutne przeklinania, i stała się znów cichość, jaka przystoi w miejscu, gdzie trup spoczywa.

We trzy zaś godziny po północy usłyszał Anhelli stukanie do drzwi, które były z lodu, i odwaliwszy bryłę, wyszedł na księżyc.

I zobaczył owego Anioła, który mu był przypomniał miłość dla niewiasty i pierwszą jego miłość na ziemi; więc spuściwszy przed nim głowę, stał cicho.

I rzekła do niego Eloe: wynieś mi tu umarłą twoją siostrę, ja wezmę ją i pochowam litośnie; moją jest.

Odszedłszy więc Anhelli do jamy, wziął na ręce trupa, wyniósł i położył go na śniegu przed Aniołem.

A Eloe, uklęknąwszy nad śpiącą, podłożyła pod nią z obojéj strony końce skrzydeł łabędzich i zawiązała je pod umarłą.

I z pełnymi trupa skrzydłami, wstawszy na księżyc, odeszła.

Wrócił więc Anhelli do jamy pustéj, i spojrzawszy na ściany zajęczał, bo już jéj nie było.



Rozdział XIV

Około więc onego czasu, gdy ziemia zaczyna się od słońca odwracać i zasypia w ciemnościach,

Zawołał Jehowa dwa odwieczne Cherubiny przed tron swój i rzekł: idźcie na równinę Syberyi.

A patrząc w światło boże, zrozumieli Aniołowie, jaka była wola Pana, i zeszli w krainę mglistą, ukrywszy w sobie światłość.

I przyszli na miejsce, gdzie była posieleńców szopa, lecz nie znaleźli śladu jéj, wicher ją był bowiem powalił.

A z owych tysiąca zostało jakoby dziesięciu ludzi bladych i strasznych z postaci.

A przybliżywszy się, Aniołowie ujrzeli ich przy stosie wielkim z drzewa, na którym leżał trup człowieczy.

I wzdrygnąwszy się, rzekli: ludzie, co czynicie? Azaż to jest ofiara bogom piekielnym.

Odpowiedział im na to człowiek najstarszy: zaprawdę, że ofiarą naszą jest trup, a bogiem, który go przyjmie, jest głód.

Zrobiliśmy rzecz równą z naszego społeczeństwa, a rządził nami los, nie zaś żaden pan ziemski ani króle.

A cóż więc mieliśmy czynić z wnętrznościami naszymi i z gniazdem węży, które nam gryzło wnętrzności.

Czy Bóg pamiętał o nas? I dał nam umrzeć w ojczyźnie i w ziemi, gdzieśmy się urodzili?

Nie! Uczynił nas ludem Kaimów i ludem Samojedów. Przeklęty!

Tak mówił ów człowiek i ocierał usta, na których była krew świeża! A na to zaś Anieli:

Nawróćcie się, rzekli, i proście Boga! Albowiem pokażemy wam znak jego gniewu ten sam, który był niegdyś znakiem przebaczenia.

I roześmieli się głośno ci ludzie, nie wiedząc, że z Aniołami rozmawiali, i rzekli: jakiż jest znak?

A wyciągnąwszy rękę, Anieli pokazali na wielką tęczę, która przebiegła i położyła się na połowicy chmurnych niebios, mówiąc: oto ten jest.

I straszliwe przerażenie zdjęło te ludojady na widok rzeczy tak pięknéj i błyszczącéj, któréj Bóg użył na znak swego rozgniewania.

A usta ich były otwarte, a języki czarne jak węgiel, a oczy ich, jakoby szklanne, nie odwracały się od niebieskich kolorów.

I w zadziwieniu wyrzekli imię Chrystusa i poupadali martwi.



Rozdział XV

Tego samego dnia, przed wschodem słońca, siedział Anhelli na bryle lodu, na miejscu pustém, i ujrzał zbliżających się ku sobie dwóch młodzieńców.

Po wietrze lekkim, który szedł od nich, poczuł, że byli od Boga, i czekał, co mu zwiastować będą, spodziewając się, że śmierć.

A gdy go pozdrowili jak ziemscy ludzie, rzekł: poznałem was, nie kryjcie się; Aniołami jesteście.

Przychodzicie li pocieszyć mnie? Czy sprzeczać się ze smutkiem, który się nauczył w samotności milczenia?

I rzekli mu ci młodzieńcy: oto przyszliśmy ci zwiastować, że dzisiejsze słońce wstanie jeszcze, lecz jutrzejsze nie pokaże się nad ziemią.

Przyszliśmy ci zwiastować ciemność zimową i większą okropność, niż jacy ludzie doznali kiedy; samotność w ciemnościach.

Przyszliśmy ci zwiastować, że bracia twoi pomarli, jedząc trupy i będąc wściekli od krwi ludzkiéj: a ty jesteś ostatni.

A jesteśmy ci sami, którzy przed wiekiem przyszli do chaty kołodzieja i usiedli za jego stołem, w cieniu lip pachnących.

Lud wasz wtenczas był jako człowiek, który się budzi i powiada sobie: oto mnie rzecz miła czeka o południu i weselić się będę wieczorem.

Zwiastowaliśmy wam nadzieję, a teraz przyszliśmy zwiastować koniec i nieszczęście, a Bóg nie kazał nam wyjawić przeszłości.

I rzekł im odpowiadając Anhelli: zaprawdę, urągacie mi, mówiąc o Piaście i o początku, wtenczas kiedy ja czekam śmierci, a w życiu moim widziałem tylko nędzę?

Czy przyszliście przerazić mnie, wołając: ciemności nadchodzą! Na cóż wam przerażać tego, co cierpi? Nie dosyćże jest przerażenia w grobowcu?

Życie moje zaczęło się od przerażenia. Ojciec mój umarł śmiercią synów ojczyzny, zamordowany; a matka moja umarła z boleści po nim, a jam był pogrobowcem.

Pierwsza lilia na grobie ojca mego jest moją rówienniczką, a pierwsza róża na grobie matki mojéj była mi siostrą młodszą.

Oto mię w kołysce owionęła woń krwi ojcowskiéj, i wyrosłem z twarzą smutną i przelęknioną.

A gdym usiadał dzieckiem na kolanach u ludzi obcych, to gadałem wyrazami przerażenia z ciemnością, a liść jesienny szumiący z wichrami rozumiałem, co szeptał.

Nad kołyską moją był przestrach; więc niech przynajmniéj sam smutek cichy będzie w godzinę śmierci.

Idźcie! I powiedźcie Bogu, że jeżeli ofiara duszy przyjętą jest, oddaję ją i zgadzam się, aby umarła.

Taki mam smutek w sercu, że mi światła anielskie w przyszłości natrętnymi są, a obojętny jestem na wieczność, a nawet znużony jestem i chcę zasnąć.

A choć Bóg wie, że jestem czysty na duszy i nieskalany żadnym grzechem podłym — oto powiedzcie mu, że jeżeli chce ofiary z duszy mojéj, to ją dam.

I przerwali mu Anieli, mówiąc: gubisz się, żądanie człowieka jest sądem na niego.

A wieszli ty, czy od spokojności twojéj nie zależy żywot jaki, a może żywot i los milionów.

Możeś jest wybrany na ofiarę spokojną, a chcesz się zamienić w piorun gwałtowny i być rzuconym w ciemność dla przestrachu zgrai?

I ukorzył się Anhelli, mówiąc: Anieli, przebaczcie mi! Uniosłem się, i skrzydła myśli moich uniosły mnie.

Więc będę cierpiał jak dawniéj: oto język mój rodzinny i mowa ludzka zostanie we mnie, jak harfa z porwanymi strunami… Do kogoż mówić będę?…

Ciemność będzie towarzyszem moim i krajem moim.

A oczy moje jak służebnice, które przestają pracować dla braku oliwy w lampie wieczornéj.

A wzrok mój jak gołębie latające po nocy, które się tłuką o drzewa i skały piersią zlęknioną.

Płomieniste koła urodzą się w mózgu moim i staną przed oczyma jak wierne sługi idące z latarniami przed panem.

I wyciągnę ręce w ciemności, aby ułowić którą z plam płomienistych, jak człowiek obłąkany.

Lecz okropności ziemi są niczém, zgryzota moja dla ojczyzny okropniejszą jest. Cóż uczynić?

O! Dajcie mi moc miliona ludzi, a potem mękę miliona tych, którzy są w piekle.

Czemużem się targał i męczył dla rzeczy będącéj szaleństwem? Czemu nie żyłem spokojnie?

Rzuciłem się w rzekę nieszczęścia i fala jéj zaniosła mnie daleko i już nie wrócę — nigdy!

A znowu przerwali mu Anieli, mówiąc: oto się raz uniosłeś aż do bluźnierstwa przeciwko duszy własnéj, a teraz bluźnisz przeciwko woli, która była w tobie, kiedyś się poświęcił za ojczyznę.

Jestże jaki zły duch w najczystszych sercach ludzi, który je mięsza i przerzuca za kres dobrego?

Ostrzegamy więc ciebie z woli boskiéj, że za niewiele godzin umrzesz, przeto bądź spokojniejszy.

Usłyszawszy to, Anhelli spuścił głowę i poddał się woli boskiéj. A zaś Aniołowie odeszli.



Rozdział XVI

A zostawszy sam, Anhelli zawołał smutnym głosem: więc koniec już!

Cóż robiłem na ziemi? Byłże to sen?

A gdy rozmyślał Anhelli o tajemnicach przyszłych, zaczerwieniło się niebo i wybuchnęło wspaniałe słońce; a stanąwszy na kręgu ziemskim, nie podniosło się, czerwone jak ogień.

Korzystały z dnia krótkiego ptaki niebieskie i białe mewy, którym Bóg uciekać kazał przed ciemnością, i wielkimi tłumami leciały, jęcząc.

Więc spojrzał na nie Anhelli i zawołał: gdzie wy lecicie, o mewy?

I zdawało mu się, że w jęku ptaków usłyszał głos odpowiadający mu: lecimy do ojczyzny twojéj!

Czy każesz nam pozdrowić kogo? Czy usiadłszy nad jakim miłym domem, zapiać w nocy pieśń nieszczęścia?

Aby się obudziła matka twoja lub który z krewnych twoich i zaczęli płakać w ciemności z przerażenia,

Myśląc o synie, którego pożarła kraina grobowcowa, i o bracie, którego pochłonęło nieszczęście.

Taki był głos ptaków i rozkruszyło się serce w Anhellim, i upadł.

A słońce utonęło pod ziemią, i tylko jeszcze najwyżéj lecące ptaki świetniały na szafirowym niebie jak róż białych girlandy ulatujące ku południowi.

Anhelli był umarły.



Rozdział XVII

W ciemności, która była potem, rozwidniła się wielka zorza południowa i pożar chmur.

A księżyc znużony spuszczał się w płomienie niebios, jakoby gołąb biały, spadający wieczorem na chatę czerwoną od słońca zachodu.

Eloe siedziała nad ciałem zmarłego, z gwiazdą melancholiczną na rozpuszczonych włosach.

I oto nagle z płomienistéj zorzy wystąpił rycerz na koniu, zbrojny cały i leciał z okropnym tententem.

Śnieg szedł przed nim i przed piersią konia, jak fala zapieniona przed łodzią.

A w ręku rycerza była chorągiew, a na niéj trzy ogniste litery paliły się.

I przyleciawszy ów rycerz nad trupa, zawołał grzmiącym głosem: tu był żołnierz, niech wstanie!

Niech siada na koń, ja go poniosę prędzéj niż burza tam, gdzie się rozweseli w ogniu.

Oto zmartwychwstają narody! Oto z trupów są bruki miast! Oto lud przeważa!

Nad krwawymi rzekami i na krużgankach pałacowych stoją bladzi królowie, trzymając szaty na piersiach szkarłatne, aby zakryć pierś przed kulą świszczącą i przed wichrem zemsty ludzkiéj.

Korony ich ulatują z głów jak orły niebieskie i czaszki królów są odkryte.

Bóg rzuca pioruny na głowy siwe i na obnażone z koron czoła.

Kto ma duszę, niech wstanie! Niech żyje! Bo jest czas żywota dla ludzi silnych.

Tak mówił rycerz, a Eloe, powstawszy znad trupa, rzekła: rycerzu, nie budź go, bo śpi.

On był przeznaczony na ofiarę, nawet na ofiarę serca. Rycerzu, leć daléj, nie budź go.

Jam jest w części odpowiedzialna, że serce jego nie było tak czyste jak diamentowe źródło i tak wonne jak lilie wiosenne.

To ciało do mnie należy, i to serce moim było. Rycerzu, koń twój tętni, leć daléj!

I poleciał ów rycerz ognisty z szumem jakoby burzy wielkiéj; a Eloe usiadła nad ciałem martwego.

I uradowała się, że serce jego nie obudziło się na głos rycerza i że już spoczywał.

1835






Rozmaitości
Do emigracji o potrzebie idei



Dwa są dzisiaj narody, które stoją nie pod człowiekiem, ale pod ideą narodową, nad każdym człowiekiem, choćby najwyżej stojącym, ulatującą. Idee obu tych narodów są materialne i grube, wszakże silne są, bo niby chęć jedną i żądanie całego narodu wyobrażają.

Anglia wyraża się trzema słowy: *chcę panować na morzu*.

Rosja zaś tymi trzema: *chcę panować na ziemi*.

W tych narodach każdy człowiek, nie wychodząc z szranków, które mu natura jego ducha zakreśliła, może być patriotą.

Anglik, dobry zegarmistrz, czuje, iż zegarmistrzem będąc lepszym nad innych, dopomaga krajowi swemu w celach jego ostatecznych. Majtek, lepiej nad inne wiosłem robiący, (choćby w obcym się znajdował porcie samotny) wie dobrze, że jego sztuka i sprawność we władaniu łodzią, wyobrażenie rodząc wysokie o marynarce angielskiej, świadczą o jej wyższości, a stąd wojnę może od ojczyzny jego oddalają. — Podobnie kobieta patriotką być może, gdy wyroby angielskie w używanie wprowadza; pisarz, gdy gust do literatury rozszerza, a tym samym język czyni powszechnym i morza nim obejmuje.

Podobnież w Rosji, każdy Rosjanin, czy to w kraju, czy za granicą będący, choćby najpłochszy, w osobie swojej świadectwo dać może o sile podbijającej moskiewskiej, a to nie tylko w ważnych pracach, ale nawet w śmiałym rzuceniu pieniędzy na kartę. W zakupieniu miłości pierwszej najsławniejszej tancerki pokazuje młodzik, iż na wszystkie hazardowne przedsięwzięcia niesie go ducha natura i zdaje się mówić: „Oto patrzcie na mnie! Ja młokos i szaleniec, ale podobni mojemu duchowi a wyżsi ludzie milionami gotowi tak się rzucić, aby zajęli najwyższe stanowiska w Europie!”

To o dwóch narodach, mających ideę.





Są w Europie ludy, które niższe koniecznie być muszą z postępem czasu, albowiem chęć swoją objawiają tylko w ideale: ideał zaś ten musi koniecznie uosobić się w człowieku.

Ideałem np. Francji był Napoleon.

Teraz ideału nie ma, nawet przeczucie o nim urodzić się nie może. A kto by chciał francuskim być patriotą, nie wie z pewnością, do której się partii ma rzucić. Jeżeli pracować chce, nie wie, którą z prac patriotyzm mu każe przedsiębrać: czy drogi żelazne prowadzić, czy Algier kolonizować, czy cukier z buraków wyciskać, czy lnianymi fabrykami Anglię gubić? Jeżeli poetą jest, nie wie, ku czemu lud powołać. Wolność bowiem stała się synonimem konstytucyjnej formy, a forma nie wystarcza natchnąć poetę.

Kraj więc taki musi oczekiwać na ideał, tj. na człowieka; a tymczasem przez czas duchowego interregnum upada.





W niektórych narodach duchowe i fałszywe są ideały, najczęściej przez poetów stworzone.

Niemieckim ideałem jest zawsze Markiz de Poza, który z najwyższym zapałem królewskich kolan dopada, prosi o wolność druku, o zaprowadzenie wieku złotego na ziemi. Studenci wszyscy ku niemu się podnoszą, rzemieślniczki nawet niemieckie przenikają się duchem jego; ale już minister stanu, co mówię, nawet hofrat i urzędnik niższy, obeznany z trudnością machiny rządu, kiwa głową z politowaniem, gdy mu ten ideał przed oczy syn zapaleniec postawi. I ma słuszność.

Peel i Wellington pod ideą panowania na morzu rosną z dniem każdym, do idei swojej modlić się mogą, myśląc o niej, bezsenne noce przepędzać; a gdy to czynią rosną, a ministrami być nie przestają.

I przeciwnie, pruski który minister, za ideałem Szyllera poszedłszy, musiałby śmiać się przed zwierciadłem z egzaltowanej swojej postawy i gestów.





Hiszpania ani idei nie ma, ani ideału.





Polska najnieszczęśliwsza!

Zapomniawszy o misji, którą dawniej na świecie pełniła, zaczęła być naśladowniczką francuskich idei; we własnym zaś duchu twórczość swoją postawiła *pod ideałem kolorowego ułana*, który w obozie arystokratycznym za myślą porządku, w demokracji zaś głośno za równością cielesną obstaje.

Cóż zostaje tym, którzy na wzór takiego ideału kształcić się nie mogą? Cóż się stanie ze starcem, z kupcem, z urzędnikiem cywilnym, z gospodarzem? Żaden z nich, widzimy, w każdej chwili patriotą być nie może.

A tak kraj 20-milionowy przez wyłączność ideału swego pozbawił się codziennego usiłowania dziewiętnastu, a tylko ku jednemu milionowi popisowej młodzieży obraca swoje wejrzenie.

Gizotom, Tiersom i Lamartinom ciągle będzie wyrzucał aż do trumny, iż nie służyli w Afryce, i nie dopomogli jako podoficery do sławy oręża francuskiego. Dla starości jedynie staremu Peelowi przebaczy, iż sam swoją ręką nie wrzucał bomb ręcznych do Pekinu.





Taka to bezwładność ogarnąć musi powoli masę narodu, która ciągle ku celom ostatecznym nie jest jako morze przez gwiazdę miesięczną podnoszona.

W imię francuskich komunizmów podniosą się ruchy, wręcz zaraz przez całe drugie masy niekomunistów niszczone.

Jezuityzm swoją chorągiew podniesie, a sektarze przeciw jezuitom powstaną.

A jednak wszyscy nie wycinać się, ale służyć wyższej idei powinni.

Dlatego to rzekłem, że nad *ideałem ułana* — nie zniszczywszy go wcale, owszem świętością go celu podnosząc — postawić trzeba *wyższą ideę prawdziwą* (trzecią między Anglią i Rosją) *matkę czynów*, która by w niebo prowadząc ku celom ostatecznym, wskrzeszała pył drogi, po której stąpa, a człowiekowi nie hołdując żadnemu, wszystkich podniesionych w kraj jeden zaprowadziła.

Idea dopiero wszystkie i rozmaite siły ruchu w narodzie rozwinie. I nie będzie to odtąd naród, który ciągle na konia tylko wsiąść usiłuje, ale lud (jak powiedział jeden z filozofów mesjanizmu) wyższy jednym idei stopnikiem na świecie, a stąd potrzebny Bogu w spełnieniu jego woli na ziemi.

Idei każdy człowiek służyć może. A jeżeli jest jedna i najwyższa, w celu ostatecznym stworzenia całego zamknięta, w nikim nie złamie sił, natchnień nie wystudzi, cnót nie uczyni bezużytecznymi, ale wszystko to jako *wielka duchowa osoba* będzie obracała w krew jedną i w siłę narodu.

Powtarzam, tak jako Anglia, która rośnie dziś każdym zegarmistrzem i każdym kredytem kupca, i każdym majtkiem, i każdym ministrem, a człowiekowi żadnemu nie oddaje *całkowicie* ducha swego — ale *idei*.





Wy, którzy w kontrakcie społecznym albo w jezuityzmie, albo w konstytucyjnych machineriach szukacie sił waszych, dlaczegóż nie pomyśleliście o wyjęciu z dusz waszych dawnej polskiej idei, która była *zbudowaniem kraju na wolności ducha ludzkiego, z zastrzeżeniem wolności dla wszystkich świętych z ducha zaprzeczeń*, a która bez zgody duchów trwać w żaden sposób nie mogła.

O świętą duchową wolność chodziło ojcom naszym, o formę rządu, która w przewidzeniu bożym musi koniecznie nastąpić i być uczynioną przez narody.

Prawo położyli jakoby z oczekiwaniem na przyjście Chrystusa.

Bo oto Chrystus, przyszedłszy w starożytnej ojców naszych ojczyźnie, choćby się był w najniższym na ziemi obywatelu urodził, podług praw ojczyzny położyć mógł veto *swoje święte* przeciw Herodowi, królestwo nawet swoje przyszłe zapowiedzieć, a nie znalazłaby się była zaprawdę żadna karta w prawach polskich, która by go na krzyż narodowy zaprowadziła.

Więcej powiem! Apostołowie na veto i zaprzeczeniu Chrystusa Pana oparci, podług praw naszych wolność mieli zawiązać się w świętą konfederacją kościoła, a słowem i czynem rozprzestrzeniać ideę pańską.

A związek apostolski wywoływać mógł ducha narodów i otrzymać zgodę jednomyślną, ogłaszającą panem i królem *Syna Bożego*.

Zbudowanie zatem kraju takiego było wysokim celem ojców naszych.

A niedotrwanie w tym duchu świętym obaliło ojczyznę starożytną.

Albowiem duchy, które pojmą najwyższą myśl bożą i podług tej myśli rozpoczną świętą postępu budowę, a dla trudności pracy od myśli bożej odstąpią, zgruchotane są pod ruiną niedokończonej budowy.

Jestże to chwałą duchów naszych, że nie czujemy się zdolni podnieść ojców roboty i żyć tak, jak żyli nasi ojcowie, u których *jednomyślność z ducha* nie była niepodobieństwem, a świętość i *wola jednego obywatela* uszanowaną była przez wszystkich, dopóki jadło, kielich i pieniądz nie zaczęły jednomyślności i głosu ludzkiego kupować.

Karze nas Bóg jako ludzi, którzy zaczęli, a ustali… Jako Anioły, które widziały niebiosa, a nie weszły… Jako naród, który stał przewodnikiem i wzorem ludów, a zszedł na małego naśladowcę innych narodów, teraz zaś chce iść za duchem Francuzów, Niemców i Anglików, a swej przeszłości wstydzi się jako szaleństwa i snu poczętego w pijanej młodości godzinie.

Biada wam, którzy sobie wmawiacie, że krzyżem podobni jesteście do Chrystusa, niepomni na to, że Chrystus niewinnie, owszem, wolę swą zgodziwszy z wolą Ojca, na krzyżu cierpiał za narody.

Owszem podobni jesteście do sług, którzy rozkazu bożego nie wykonali — kościołów, w których by świętość ducha ludzkiego mieszkać mogła, nie postawili — pracy się wyrzekli — oczekiwanie serc ludzkich (utęsknionych zawsze za ideałem) zawiedli — wyższość niższym ideom przyznali i niewytrwaniem drogę postępu opóźnili — a teraz chcą już nie-Polakami na widownię świata powrócić.

Bo to nie-Polak, który sobie nie zostawi *świątyni* we wnętrzu ducha własnego nie zgwałconej prawem dla ducha świętych zaprzeczeń, albo też niezdolny jest duchem świętym zlać się w jedność organiczną. Nie-Polak, kto pod martwą ołowianą kartą prawa zgodzi się być kołkiem obrotu w obrotów nieświętych machinie.

Bo nie jest ostateczną formą w myśli bożej dla ludzkości owa niby-równość przed prawem i reprezentowana przez kilkuset myśl milionów, gdzie już reprezentanci opozycyjni niewolnikami są, ulegając prawom, na które się nie zgodzili.





Kto dziś skupuje stronników albo wykazaniem materialnych korzyści chce obudzić zapał Polaków, taki popełnia grzech przeciwko Duchowi świętemu ziemi naszej, dla którego Bóg nas oddał w niewolę.

Bóg bowiem chce Polski, aby czyniła *wysokość między wysokościami, do której dążą w ideałach inne narody*.

Niemożność zrealizowania tej idei w ciele jest: duchy albowiem wasze są wysokie i mogłyby dojść do jedności kresek przez miłość! Nie przez trunek i jadło…





Veto także od anioła iść powinno jako veto ducha; a gdy od ciała idzie, szataństwem jest i ziemi ohydą.





Ażali ty, Emigracjo, nie jesteś jako *olbrzymie* veto *z ducha* położone i jednością ducha trzymane przeciwko wszelkim mocom widzialnym i cielesnym?

Stoisz jako wielki *Anioł duchowy — zaprzeczyciel*. A Bóg sam wyraźnie ci to ukazuje, że duchem czynisz sprawę polską; albowiem — co chwila nogi twoje toną coraz głębiej w glinę francuskich cmentarzy — a ty z ciała prawie wyjęta… jesteś jako w pierwszy dzień żywa, a teraz już nawet twórczą być zaczynasz.

Czas to jest, abyś się zlała w jednej idei ognisko, na wsze strony rozrzuciła słów i czynów miecze! Słyszysz wszędy o ruchach budzącego się ducha, a ty we Francję wpatrzona nie rozumiesz, co znaczą różne elektryczne strumienie, tam i tu potrącające masy narodów.

Nie chciwość to jadła ani złota, ani machin, rusza duchami ludzkimi, lecz moc Ducha Świętego dawno już przez materialistów odepchnięta niewiarą!

Cudów pragniesz? Lecz te będą w rozbudzeniu się duchów, w objawieniu się nagłym *naszej wnętrznej polskiej natury*, która teraz oszukaną jest i uśpioną brzękiem różnych opinii.

Wiedzy dostań! A bądź jako chłopek, który już teraz trzema słowy Kopernika o stojącym słońcu wiedzący, lepiej krążenie gwiazd niebieskich rozumie niż najmędrszy przed Kopernikiem żyjący astronom.

Nie lękaj się! że jako dziecko w początkach będziesz szczebiotała pomiędzy ludami, nie mogąca zrazu wytłumaczyć się wyraźnie z zapałów twoich. Zapały te kraj ci jakby we śnie stworzą, a ty go ugruntujesz, skoro ci już w ręce nie myśl sama, ale kamień się formy dostanie.

Ideą podbijaj duchy narodów, aż cię ukochają dla wielkości i anielstwa celów twoich! A wszyscy dopomogą do czynu.

Któż pomoże ludziom niepotrzebnym, którzy oświadczają wyraźnie, iż chcą dom swój na to tylko odebrać, aby w nim używali dostatków i wczasów albo czynili rzeczy pracom innych narodów podobne?

Twarz swoją duchową wymaluj przed narodami! A żaden lud nie zaśnie, ale westchnie, aby się twarz ta ciałem zjawiła.

Przytomną się uczujesz w każdej godzinie między narodami, i już nie żebraczka narodów, już nie próżno płody ziemi jedząca.

Oto już opinią jest, że myśleć nie umiesz, a dobra tylko jesteś do korda, jak gdybyś ty nie wzięła testamentu żadnego po ojcach twoich i nie wiedziała o żadnym ducha polskiego rozkazie!

Na obchodach przewodniczą ci cudzoziemcy, którzy we własnych narodach żadnej mocy nie pokazali. A ty godność swoją uniżasz przed wyznawcami cząstkowych i nieznanych opinii.

O, jakże się cieszą ci ludzie, gdy nie znalazłszy we własnym narodzie słuchaczy, w zlewku barbarzyńskiego (jak sądzą) narodu mogą przewodniczące krzesła zajmować!…





Niepoczucie ducha własnego jest grzechem twoim, Emigracjo, grzechem, który będzie przyszłość, ku celom bożym idąca, sądziła.





Zakończę przypowieścią:

Pewnego dnia — gdy kry na Wiśle pękały, a mosty były zerwane — pokazało się ludowi warszawskiemu na drugiej stronie Wisły cudowne zjawienie:





Ojczyzna — niby przez sto lat niewidziana, a w anioła przemieniona tęsknotą ludu, a słońcem przez Boga ukoronowana, stanęła nad wodą i wyciągnęła ku ludowi swojemu swe matczyne ramiona, prosząc, aby ją wzięli synaczkowie wierni i przenieśli przez Wisłę, i postawili w stolicy ducha.

Lud więc cały, z krzykiem i wrzaskiem, postrzegłszy matkę swoją na drugim brzegu stojącą, zapragnął jej ogniście.

Lecz żadnego nie było, kto by umiał pływać; mosty zaś były zerwane.

I rozpacz lud ogarnęła.

A widzenie trwało jakoby przez dziewięć godzin dnia zimowego.

Jedni rzucali się w wodę i tonęli; drudzy szli aż po szyję, a dna nie znalazłszy już pod nogami, wracali; inni chcieli budować pontony i posłali do Francji po inżynierów; inni wreszcie zaczęli bić profesory, których obowiązkiem było uczyć w szkole sztuki pływania.

A gdy widzenie zniknęło, smutek był po umarłych i większy jeszcze żal po ojczyźnie straconej.

Wszakże znów stanęli starzy ludzie, którzy naród cieszyli nadzieją, mówiąc:

„Miejcie dobrą otuchę: albowiem anioł ten niezawodnie pokaże się nam, nim pomrzemy.

A uczyni to albo zimą, gdy lód będzie na wodzie, albo latem, gdy mosty rzekę nam do przejścia łatwiejszą uczynią.

Dlaczegóż by miał znowu obierać Wielki Tydzień, a pojawiać się jakby na udręczenie nas biednych?

Wszakże widział, jak oto nawet, tonąc dla niego, umiemy tysiącami ofiarować mu życie nasze. A pełni jesteśmy odwagi.

Ufajcie tedy Bogu, a miejcie oczy silnie zawsze na tamten brzeg obrócone, a nawet krzyczcie głośno wszystkimi głosy: *pokaż się* — może usłyszy!”

A jeden człowiek był, który nie krzyczał, owszem naganiał owe próżne bezsilne krzyki i wołania; a sam co ranek, rozebrawszy się do naga, biodra swoje przepasywał i rzucając się do wody, mordował się z Wisły falami…

Aż mu pierś ową pracą rozrosła się, a oddech posilniał tak, że nie tylko na wodzie, ale pod wodą mógł zostawać całe godziny.

A inni mówili, że szalony jest i głupiec, bo pod wodą chodzi, a żadnych ryb nie wyciąga.

Czy pereł szuka — krzyczeli — a tego nie wie, iż perły są w morzu, a Wisła jeno muł ma na spodzie i chwasty?

Wszakże uczyli się pływać od swoich profesorów.

A do Francji posłano niektóre, aby się w sztuce inżynierskiej wyćwiczyli.

I stało się, że dnia jednego dał się słyszeć głos niby spod ziemi wychodzący, który wołał: „Ojczyzną waszą jestem! Znów przychodzę.”

A lud, zbiegłszy się nad Wisłę, słuchał! I głos ten niewidzialnymi usty wydany słysząc, radował się… Wpadł w szaleństwo!

Lecz około jakby wieczora, nie widząc nigdzie anioła — gdy nareszcie i wołanie ono ustało — wrócił do domu smętny, mówiąc: „Wiatr był i złudzenie!”

Sam jeden człowiek ów, który się był nauczył pod wodą oddychać, nie stracił nadziei; albowiem uważniej głosu słyszanego pilnując, przekonał się, iż ten jakoby od Krakowa ku Gdańskowi spodem wody wędruje.

Upatrzywszy więc czas i minutę… gdy anioł podwodny (ciągle idący) był mu najbliższy… rzucił się w toń, ofiarowawszy wprzód Bogu życie swoje.

I wobec tej garstki ostatniej — która jeszcze na brzegu stała smutna, zniechęcona i bez nadziei, a jeszcze trzymała w ręku mosty gotowe i odwagę miała rozpaczy — zjawił się rybak ów podwodny, lecz jakby umarły, a niesiony na rękach przez anioła jasnego — przez Ojczyznę!…

A Ojczyzna szła do miasta, niosąc ciało jego i mówiąc: „Nie umarł, ale śpi, a tylko w omdlałość wpadł, gdy mnie pod wodą twarz w twarz zobaczył i samotny się ujrzał, że mnie jeden wyciągnąć niezdolny.

Oto przez wolę i miłość jednego człowieka, który się domyślił drogi, po której pójdę, wyratowaną jestem i żyć będę na wieki.”



Uczcie się, iż potrzeba jest zgłębić dno globu, a obaczyć tajemnicę żywota i nauczyć ducha waszego, aby przez całe godziny mógł żyć w głębiach wiedzy bożej jako duch widzący świat ducha.

W środku aż bowiem ziemi może się pokaże anioł ów ze słońcem na głowie i z miesiącem stratowanym pod nogami, o którym mowa jest w Jana św. *Widzeniach*.

Republikanin z ducha






Fantazy
Dramat
w pięciu aktach




OSOBY:
 * HRABIA RESPEKT, były marszałek powiatowy,
 * HRABINA RESPEKTOWA, jego żona,
 * DIANA, STELLA, ich córki
 * HRABIA FANTAZY DAFNICKI,
 * RZECZNICKI, marszałek powiatowy, jego przyjaciel,
 * HRABINA IDALIA, rozwódka, sąsiadka Respektów,
 * KSIĄDZ LOGA, kapelan,
 * WOŁDEMAR HAWRYŁOWICZ, rodem Czerkies, stary major rosyjski,
 * JAN, zesłany na Sybir w sołdaty,
 * KAJETAN, kamerdyner hr. Respektów,
 * HELENKA, pokojowa Idalii,
 * KAŁMUK, sługa majora.




Rzecz dzieje się na Podolu, około r. 1841 — w trzech pierwszych aktach w domu hr. Respektów, w obu ostatnich — w majętności hr. Idalii.




AKT PIERWSZY



SCENA PIERWSZA

/ W domu hr. Respektów. /

/ FANTAZY i RZECZNICKI. Później HR. RESPEKT. /


FANTAZY

Widziałeś Wasan, jakie w przedpokoju
Hamadryjady, Laokonty, Psylle
W ojca Adama przenajświętszym stroju
Stoją, z lokajstwem w zgodzie? — A nie tyle
Lokajów, ile posągów! — a wszyscy
Postaci większej, niźli chce natura:
Bo ci lokaje są sufitów bliscy
Głowami, a ich olbrzymia struktura
Herkulesowe przypomina członki.
Sądzę więc, że i panny tu znajdziemy
Jako Dryjady albo Amazonki,
Nadludzkie. — Ślepy więc będę lub niemy,
A ty, rozsądny, patrz za mnie i gadaj;
Co człowieczego znajdziesz pod boskością
Kształtu, wydobądź, ojca wyspowiadaj
Z politycznego sumienia, z Jejmością
Wejdź w jak najbliższe stosunki, aż ci się
Przyzna, pod jakie jarzmo zegnie zięcia; —
Słowem: jak gdybyś zjechał na komisją.
Gadaj, rób i patrz; a ja się w dziecięcia
Roli dam wszystkim, gdzie chcą, za nos wodzić.


RZECZNICKI

Lecz ciebie znają.


FANTAZY

                        Cóż? Że kilka listów,
Które w gorączce można było spłodzić,
Przepisać nawet przez płatnych kopistów,
Samemu nawet pisać nie umiejąc —
Że kilka listów, które na Podolu
Panny czytały wyuczone, mdlejąc
I krzycząc: — ach! ten list na Kapitolu
Był napisany! a ten z Wezuwiusza
Leciał jak gołąb aż na Ukrainę!
Że wykrzykniki te; ach co za dusza!
Ach! co za ogień!……………………..
Brzmiały tu stokroć razy: — to ja, hrabia
Fantazjusz, głupim być już nie mam prawa?
A cóż to, powiedz, jest opinia babia?
Czy to szacunku godna rzecz? czy strawa,
Na której serce tyje? czy poduszka,
Na której głowa leży? — Mój Rzecznicki,
Ty mój swat, ty mój — raczej moja drużka.
Bo się jak panna spłonię, w jezuicki
Talerz wlepiwszy me panieńskie wzroki…
Ty mnie zachwalaj, wynoś pod lazury,
Ponad Wezuwiusz, nad Alby, obłoki!
Mów, żem napisał poemat ponury
O czterech wiatrach; złoć mnie jak barana!
A mnie pozwól się troszeczkę zagapić
I z siebie lakier byroński szatana
Zrzucić…


RZECZNICKI

                        Fantazy, możesz się poszkapić
I źle wyjść —


FANTAZY

                        Jak to?


RZECZNICKI

                        Pierwsze złe wrażenie
Trudno się ściera…


FANTAZY

/ przerywając niecierpliwie. /

                        Nie dbaj, nie dbaj o to!
Jeśli zakocham się, to się odmienię;
Jeśli nie…
Widząc wchodzącego HR. RESPEKTA.
                        Hrabia Respekt.


HR. RESPEKT

                        Jak to? co to?
Sami? nikogo na wasze przyjęcie?
Sami?… Przepraszam was za moje baby.
Przynajmniej tu was…


RZECZNICKI

/ na stronie do Fantazego. /

                        Nie chodź mi po pięcie!


HR. RESPEKT

Przynajmniej tu was moje główne sztaby
Przedpokojowe…


FANTAZY

/ do Rzecznickiego. /

                        Rekomendujże mnie!


RZECZNICKI

Hrabia Fantazy, mój przyjaciel.


HR. RESPEKT

                        Miły
Będzie mi w domu gość: ziemia o ziemię
Nasze dwa dwory, a bogdajby były
Serce o serce nasze dwa stosunki!
Lecz gdzież to moja żona i figlarne
Córki? gdzież moje kobiety? Korónki
Mówią, czy jakie gdzie romanse czarne
Gryzą po kątach i żółć w sobie płodzą?
Do lokaja.
Kajetan! gości zaanonsuj paniom!
Ha! otóż przecie i są — otóż wchodzą.



SCENA DRUGA

/ Wchodzą HRABINA RESPEKTOWA, DIANA i STELLA. /


HR. RESPEKT

Hrabia Dafnicki —


HRABINA

                        Pana opisaniom
Rzymu winniśmy bardzo miłe chwile!
Znamy go dobrze: taki ogień w piórze
I tyle serca, entuzjazmu tyle!
Ach! listy Pana… to są na marmurze
Pisane lawą! czy prawda Dianno?
Te dwie fontanny, co przed Watykanem
Jak duchy, tęczą opasane ranną —
Ten krzyż drewniany w Cyrku — ach! my z Panem
Dawno się znamy, dawno!


FANTAZY

                        To być może,
Żeśmy się znali przed śmiercią…


HRABINA

                        Słyszałam,
Że Pan jest mistyk — teraz się założę,
Że Pan jest mistyk. — Ach, jak ja się bałam,
Że Pana znajdę mistycznym.


HR. RESPEKT

                        Marianno,
Nie zaczynajże zaraz z gościem kłótni!
Proszę was za mną, proszę. Ty Dianno
Zagrasz nam; a was ostrzegam, że smutni
Ludzie są w mojem sercu podejrzani
O brak szczerości!

/ Wychodzą wszyscy oprócz Hrabiny. /



SCENA TRZECIA


HRABINA

                        Kajetanie!

/ Lokaj wchodzi. /


LOKAJ

                        Pani,
Co Pani każe?


HRABINA

                        Każ zapędzić trzody
Na małą łąkę w ogrodzie! Niech stary
Anton zapuści swoję sieć do wody
I sam pod wierzbą siądzie obok pary
Chłopiąt plotących koszyki — jak w Tassie.
Opodal żeńców postawić gromadę
I niech śpiewają! Anna niechaj pasie
Kozy na skałach… Ach! puścić kaskadę!
Pamiętaj, puścić kaskadę wieczorem,
Wprzód nim wstaniemy od stołu… Ach, jeszcze
Powiedz Dubynie, niech stanie za dworem
I pieśń Padury śpiewa!


LOKAJ

                        Ale deszcze
Popsuły rurę w kaskadzie — —


HRABINA

                        Nowina!
No, to nie puszczać wody…


LOKAJ

                        Ale, Pani…


HRABINA

Ale! co ale?!


LOKAJ

                        Ale dziś Dubyna
Pojechał kupić cukru i araku
Do Berdyczowa —


HRABINA

                        No, to się bez dumy
Obejdzie; ale pomnij o rybaku —
Pomnij o trzodach i…


LOKAJ

                        Summa do summy:
Rybak i trzody.


HRABINA

                        I małe chłopięta,
Które koszyki plotą.


LOKAJ

                        I koszyki.


HRABINA

I żeńce!


LOKAJ

                        Ale pszenica pożęta!


HRABINA

Mój Kajetanie, rób, co chcesz. Ten dziki
Ogród angielski, to kłopot prawdziwy!


LOKAJ

Zawsze w nim czegoś brak: to się altana
Załamie, burza krzyż umyślnie krzywy
Zwali — o mało co nie zabił Pana.

/ Odchodzi. /


HRABINA

Ach, jaka, jaka z tym ogrodem biada!
Stelko!



SCENA CZWARTA


STELLA

/ za sceną. /

Co?


HRABINA

                        Stelko, chodź tutaj!


STELLA

/ wchodzi /

                        Co mamo?


HRABINA

Czy pan Fantazy już z Dianką gada?


STELLA

Nie.


HRABINA

                        Zostaw, Stelko, ją w salonie samą,
A ty idź dziadka odwiedź, potem biało
Ubierz się cała, i wiesz — tam nad stawem,
Pod brzozą naszą płaczką — stań pod skałą
I wab łabędzie; bo my niezabawem
Wyjdziemy z gośćmi pod dąb Wernyhory
Pić kawę…


STELLA

                        Dobrze, mamo; ale potem
Pozwolisz mi pójść z Hanką na nieszpory?


HRABINA

Dobrze… Lecz cóż to widzę? Ach, pod płotem
Kibitka jakaś i konne Baszkiry! —
Do wchodzącego LOKAJA. Co to?


LOKAJ

                        Oficer moskiewski, gwardzista.


HRABINA

Proś! — ach! drżę cała… Nie wiesz, czy kwatery
Żąda?


LOKAJ

                        Nic nie wiem.


HRABINA

                        Proś!… Matko przeczysta!
Jeśli to jaki feldjegier… drżę cała…
Idź, ostrzeż ojca, Stelko!

/ Stella wybiega. /



SCENA PIĄTA

/ Wchodzi MAJOR. /


HRABINA

                        Witam Pana…
Kogoż mam honor?…


MAJOR

                        Pani nie poznała?


HRABINA

Ach! Pan Woldemar! Ach! cóż za kochana
Siurpryza! — Mężu! Steluniu! Dyjanko!

/ Wbiegają WOŁANI, a z nimi FANTAZY i RZECZNICKI. /


HR. RESPEKT

Co to jest?


HRABINA

                        Patrzcie! nasz dawny znajomy!


HR. RESPEKT

Ach Major! przyjąć-że go pełną szklanką!
Iluminować-że mój dach poziomy!
Cukrem wysypać srebrnym mój dziedziniec
I zamienić mu w Sybir! — Mój ty drogi!
Ściska go.
Teraz-że widzisz: ot ja, Ukrainiec,
Już nie twój więzień! już tobie bez trwogi
Patrzę za mundur, czy zeń nie wyziera
Jaki róg biały carskiego ukazu…
Panowie! w rękach tego oficera
Był mój los; a on — mówię, ani razu
Nie dał mi uczuć niewoli! i owszem —
Gdym z żoną, z dziećmi, w pobliżu Tobolska
Siedział, zasłany tam jakoby w zdrowszem
Dla mnie powietrzu, aby dżuma polska
Nie zaraziła mej skóry (bo wiecie,
Żem takiej rządu pieczołowitości
O moje zdrowie, jako tu w powiecie
Pierwszy urzędnik, doznał): — on, litości
Pełny, widząc mnie z córkami i z żoną
W małej wioszczynie, w dziurawej stodole,
Był nam pomocą wtenczas i obroną,
Tak, że nas wściekłe sybirskie Eole
Nie rozdmuchały.


MAJOR

                        Szczęsny, żeście w zdrowiu.


HRABINA

A jak się ma pop Osip?


MAJOR

                        Pijany z duszą!


STELLA

A moje gile czerwone?


MAJOR

                        W pustkowiu
Świszczą po drzewach i w róże się puszą,
Smutne, że nie ma Panny na Sybirze!


STELLA

A oswojone szczygiełki?


MAJOR

                        Jak w raju
U kaznaczeja…


DIANA

                        A trzy polskie krzyże?


MAJOR

Stoją.


HRABINA

                        A Pani Potopof.


MAJOR

                        Przy czaju —
W zielonej sukni.


HRABINA

                        I zawsze w zielonej?


MAJOR

I w kokoszniku —


STELLA

                        Z którego ja chciałam
Zrobić gniazdeczko suczce oszczenionej!
Ach, jak tam zimno być musi! zadrżałam
Myśląc, jak zimno tam Pani Potopof!
Dianko, a nasz?…


DIANA

                        Kto nasz?


STELLA

                        Kto? — nasz drogi,
Nasz biedny Pan Jan, co na czele chłopów
Z kosą wzięty był. On taki ubogi,
A taki dobry! aresztant — i taki
Piękny, jak Michał Anioł na obrazie.


MAJOR

Ten wasz przyjaciel dał nam się we znaki:
Buntował nam lud — a dziś na Kaukazie
Bije się, w proste posłany sołdaty.


STELLA

Patrzaj Dianko!


HRABINA

                        Dość, Steluniu! prowadź
Pana Majora do polskiej herbaty,
Którą przyrzekłaś jego uczęstować
Za kwas sybirski.

/ Wychodzą wszyscy oprócz Fantazego i Rzecznickiego. /



SCENA SZÓSTA

/ FANTAZY i RZECZNICKI, przy końcu STELLA. /


FANTAZY

                        O nas zapomnieli!


RZECZNICKI

Gniewasz się?


FANTAZY

                        O! nie.


RZECZNICKI

                        Lecz trochę zazdrościsz.


FANTAZY

Czego?


RZECZNICKI

                        Diany spojrzeń i łez Sttelli.


FANTAZY

Jeszcze nie kocham.


RZECZNICKI

                        Ale już się złościsz.


FANTAZY

Wcale nie! — Ale powiedz mi, Rzecznicki,
Kto to jest ów to pan Jan, wzięty z kosą?


RZECZNICKI

Jakiś kosynier…


FANTAZY

                        Jesteś jak delficki
Posąg: — wyrocznie twoje prosto niosą
W sam cel i w samo serce prawdy; ale
Rad bym dowiedzieć się, jaki to smutny
Upiór nad srebrne gdzieś sybirskie fale
Pierś pokazuje i łańcuch okrutny
Wstrząsa, i w panien tych ładnej pamięci
Staje z ranioną piersią i z brylantem
Tej łzy, co mu się w oczach mglistych kręci,
Próżno roniona. Z takim aresztantem
Adonis nie mógłby walczyć o miłość
Szlachetnej Polki!…


RZECZNICKI

                        Przecudna tyrada:
Periody długie…


FANTAZY

                        Ta dawna zażyłość
Sybirska — chmura ta błękitno-blada
Szronu złotego, która go obwiewa —
Te pod nim jary, pełne wilczych kości —
Te nad nim czarne sosny, straszne drzewa,
I to nieszczęście czarne…


RZECZNICKI

                        I w czarności
Kominie białą napisane kredą
Imię Diany…


FANTAZY

                        Przeklęty człowieku,
Któremu jeszcze dziś świątynie w Knido
Dostarczą wody kastalskiej! O! ćwieku
Z byronowego krzyża! O! baranie,
O którym niegdyś w mistycznem widzeniu
Śnił Sanczo Pansa, w niebie niespodzianie
Ujrzawszy bydło! O! ty, co w płomieniu
Wiekowym głupstwa jesteś Salamandrą
I w ogniu będąc, tyjesz, o Rzecznicki!


RZECZNICKI

O nieszczęśliwy wieszczu!


FANTAZY

                        O Kasandro
Przedkontraktowa!


RZECZNICKI

                        O ty, potrzebnicki
Zdrowego sensu!


FANTAZY

                        O ty, sekaturo!
Patrz — poszli wszyscy na ogród, a o nas
Ani kto wspomniał!


RZECZNICKI

                        Bo ty jesteś pióro,
Które sonety pisze… et andronas
Scribit — i bawisz ludzi, gdy się nudzą,
A nudzisz, gdy się bawią.


FANTAZY

                        To być może…


RZECZNICKI

Abyś się widział sam, weź głowę cudzą
I włóż na swój kark.


FANTAZY

                        A moją położę
Na twoim?


RZECZNICKI

                        W karty przegraj twoją głowę.
Jeśli na stawkę szulery pozwolą
Stawić wiatr, a nie pieniądze gotowe.
Lecz pierwej złap ją tak, jak wróbla — solą
Na ogon, bo ci z rąk samych wyleci!


FANTAZY

Prawdę ty mówisz: same jakieś światła
Chodzą po mojej głowie — jak u dzieci —
Zielone, jasne, czerwone — jak na tła
Złote rzucone przez Wenecjanina
Świętych postaci; różne jakieś tony,
Z których ton każdy mi coś przypomina
Smutnego, a ma niewytłómaczony
Urok dla ducha. W powietrzu mi dzwonią
Różne pamiątki miejsc; koło mnie chodzą,
Każda ze swoją twarzą, swoją wonią,
Zmieniona w Nimfę, w postać… Ach! jak szkodzą
Uczuciom myśli nadto rozwinięte!
Zda się, upiory piękniejsze, że smętne —
Zdaje się, kwiaty smętniejsze, że ścięte —
Zda się, że bóstwa — tak, krwią nie namiętne,
Ale grzejące słonecznością lica —
W wieńcach, w kameliach z gwiazd, których kolory
Niepewne jako półtęcze księżyca
Srebrzeją… Myśli me — już pół-upiory,
A jeszcze myśli…


RZECZNICKI

                        Bądź zdrów, bałaguło,
Który handlujesz końmi Apolina!


FANTAZY

Stój!


RZECZNICKI

                        A co?


FANTAZY

                        Serce moje coś uczuło.


RZECZNICKI

Fenomen!


FANTAZY

                        Słuchaj: — ta w czerni dziewczyna,
Ta wybielona wiatrem na Sybirze
Diana, która czarnemi oczyma
Widzi tam jakieś mogiły i krzyże,
Słyszy tam jakieś łańcuchy, i trzyma
Ręce na piersiach, jak posąg słuchania
I bolu — słuchaj! — ta Diana dumna,
Co pod piorunem tu zatradowania,
Pod ruinami gmachu, jak kolumna
Ostatnia trzyma wysoko swe czoło —
Ta, która patrząc na matki aktorstwo
I na twarz ojca — zbladłą, a wesołą
Dla ludzi… czuje całe gladiatorstwo
Nędzy domowej, ze światem walczącej —
Ona, co na mnie jako narzeczona
Patrzeć tu musi, a w duszy gorącej
Czuje, że będzie majątkiem kupiona,
A cierpliwością wypłacić się musi —
Ta panna — czuję, że to podłość we mnie!
Ale mnie jakiś szatan wnętrzny kusi
Popełnić taką podłość i nikczemnie
Kupić ją złotych polskich pół-milionem!


RZECZNICKI

Rzecz ułożona.


FANTAZY

                        Tak — lecz jakim tonem
Mówić z nią?


RZECZNICKI

                        Tonem kupca trzeciej gildy.

/ Przychodzi STELLA /


STELLA

Mama przysyła mi zaprosić Panów
Pod dąb, na małą wysepkę Matyldy.


FANTAZY

Z romansu Cottin…


STELLA

                        Bo do trzech kurhanów
Pójdziemy potem na spacer.


FANTAZY

                        Cudownie!

/ Fantazy i Rzecznicki wychodzą. /



SCENA SIÓDMA


STELLA

/ sama. /

Smutni dziś wszyscy! Dianka — tak blada,
Jakby opłatek, wzdryga się gwałtownie
I drży jak w febrze i z nóg, zda się, pada;
Papa nie mówi anegdot, a mama —
Kiedy spojrzałam na nią: tom się zlękła!
Taka przy oczach szafirowa plama
I taka wielka łza w jej oczach pękła
I taka twarz się wydaje stroskana!…
Wbiega do pokoju JAN.
Ach! jakiś Baszkir! Baszkir! ach! w drzwi wpada!
Baszkir!… Czego Pan chce! Ach! proszę Pana,
Ja jestem sama…


JAN

                        Stelka mi nie rada?


STELLA

Ach! Pan Jan?!


JAN

                        Cyt! cyt!


STELLA

                        Ach! Pan Jan przebrany?


JAN

Moja Steluniu, cicho!… Jak urosła!
Jaki z niej kwiatek biały i różany!


STELLA

Puść mnie, ażebym Diance doniosła,
Że tutaj jesteś…


JAN

                        Moja dobrodziejko,
Mój aniołeczku, o tem ani słowa!
Pamiętaj, że mnie prosiłaś na mleko
I miód z pasieki twojej, jak królowa
Rusałek, kwiatów podolskich caryna.
Bądźże mi teraz wierną i zaklętą,
Jak czar — bo dla mnie ta cała kraina
Musi być tylko snem i wizją świętą,
Na którą muszę patrzeć tak jak we śnie —
Z uśmiechem, ale w milczeniu… O! biada
Tym, co stracili Ojczyznę!…


STELLA

                        Boleśnie
Gadasz — i słyszę, jak za ciebie gada
Głuchy sybirski wiatr, co tak okropnie
Wył, w szyby bijąc brzęczące…


JAN

                        Milutka!
Proszę cię — teraz postępuj roztropnie,
Widząc mnie tutaj: jedna bowiem krótka
Radość mogłaby mnie i dom wasz cały
Strącić w nieszczęście…


STELLA

                        Pan zawsze w niewoli?


JAN

Zawsze —


STELLA

                        I wraca znów na Sybir biały?


JAN

Wracam.


STELLA

                        I Pan mi mówić nie pozwoli,
Że Pan przyjechał?


JAN

                        Zgubiłabyś obu
Mnie i Majora!


STELLA

Cóż mam robić?


JAM

                        Oto
Ja, Stello, szukam jakiego sposobu,
Abym Dianie tę obrączkę złotą,
Zgubioną… dawno w śniegu, dziś wieczorem
Oddał. — O wschodzie słońca wyjeżdżamy!


STELLA

Jakże to zrobić? — Ach! oto za dworem
Jest staw i łódka, którą my pływamy —
Niekiedy same nawet tylko panny —
Na drugą stronę do ładnej pasieki.
Lasek należy cały do Dianny;
Lecz teraz, jak nam tutaj mnichy Greki
Wzięli kościółek i parafią, w dworku
Pasiecznym mieszka nasz ksiądz, ojciec Loga. —
Otóż w tym — jak dziś zwiemy go — klasztorku
Często z Dianką prosiłyśmy Boga
Za ciebie, biedny Panie Janie; często
Wieczorem, kiedy w łąkach derkacz krzyczy,
A staw nakryty mgłą srebrną i gęstą,
Pełny różowych smug, a głos słowiczy
Po czarnym lasku girlandami spada
Z dębów aż na staw, i za stawem jęczy:
Często Dianka księdzu Lodze gada
O tobie, o tej śnieżno złotej tęczy,
Która świeciła, gdyście wy cyganki
Na Sybirze się o wasz los pytali. —
Nie wiem, czy równie ty nas, dwie wygnanki,
Pamiętał? — Jak ty westchnąłeś! — Cóż dalej?…
Cóż ja mówiłam? Ha!… więc do tej chaty,
Jeśli chcesz, siostrę moją zaprowadzę.


JAN

Ale nic nie mów!


STELLA

                        Nic…


JAN

                        Ptaszku skrzydlaty!
Zawsze jak widzę, masz rusałki władzę
Nad twoją siostrą.


STELLA

                        O! zawsze mnie słucha!


JAN

Więc dobrze: będę wieczorem w pasiece.

/ Wychodzi. /


STELLA

Powiem Diance, że zobaczy ducha.
Żywo.
Ducha zobaczy! ach! zaraz polecę
I powiem Diani, że ducha zobaczy.

/ Chce wychodzić — wchodzi hrabina Idalia. /



SCENA ÓSMA

/ STELLA i HRABINA IDALIA. /


IDALIA

Stelko!


STELLA

                        Ach! Pani hrabina —


IDALIA

                        Gdzie mama?


STELLA

Niech Pani chwilę tu zaczekać raczy!
Pobiegnę, powiem…


IDALIA

                        Stój! — ja pójdę sama?
Powiedz mi…


STELLA

                        Pani jesteś cała drżąca.


IDALIA

To nic… serce mi bije… jestem chora:
Z podróży jestem… z wielkiego gorąca.
Prędko jechałam pomimo doktora
Rad… mimo własne stokrotne zakazy.
Na stronie.
O nieszczęśliwa ja!… ach, i szalona! —
Głośno.
Czy są tu goście?


STELLA

                        Jest hrabia Fantazy
Z panem Rzecznickim.


IDALIA

                        Czy niepostrzeżona
Mogłabym, powiedz, podejść tam, gdzie oni
Są teraz wszyscy?


STELLA

                        Wszyscy są nad wodą…


IDALIA

Czy mnie tam jakie ukrycie zasłoni?
Powiedz — czy jakie drzewa tam dowiodą
Aż do nich — blisko — abym niewidziana
Mogła dać jaki znak twej mamie? Stello!
Patrzaj ty, jak drżą pode mną kolana,
Jak moje oczy…
Na stronie.
                        Ach! piorunem strzelą
Na czoło tego zmiennika! sztyletem
Przebiją serce jego!


STELLA

                        Chodźmy, Pani!
Staniemy za drzew tych oto bukietem
W kłąbach georgiń —

/ Wychodzą. /



SCENA DZIEWIĄTA

/ Pod dębem w ogrodzie. /

/ HRABIA i HRABINA RESPEKTOWIE, DIANA, MAJOR, FANTAZY i RZECZNICKI. /


DIANA

/ nalewając w filiżanki. /

                        Pan Major herbaty?


MAJOR

Dawno ja takie widział jasne kwiaty
I takie drzewa!


HRABINA

                        Bez kultury rosną.


MAJOR

Wasz kraj ogrodem zdaje się i wiosną
Temu, kto stoi w śniegach garnizonem.
Nie dziw, że tęskno wam do waszej ziemi,
Że wy wzdychali do niej pełnem łonem.
Ja to czuł dobrze!


HRABINA

/ do Fantazego będącego w zamyśleniu. /

                        Z uszkami złotemi
Ta filiżanka grotesque się należy
Panu Hrabiemu. Panie Hrabio, proszę


RZECZNICKI

Fantazy!


FANTAZY

                        Niechaj piorun mię uderzy!
Chociaż amulet koralowy noszę
Od złego oka, słyszałem za sobą
Szelest… i znany krok… czyśćcowej duszy!


HRABINA

Ta dusza miłą być musi osobą,
Że tak w Hrabiego sercu wszystko głuszy
I tak daleko od nas odprowadza
Myśli… i w taką nieprzytomność wtrąca!


FANTAZY

Przepraszam Panią — to mi nie przeszkadza
Być tu — jak światło bladego miesiąca
Nie szkodzi lampom.


HRABINA

                        Więc Pan Hrabia z nami?


FANTAZY

Duszą i ciałem, sercem i oczyma!


HRABINA

I nie zostało nic teraz z duchami?


FANTAZY

Ani włos jeden!


DIANA

/ podając filiżankę nieprzytomnemu Fantazemu. /

                        Ale czy Pan trzyma?
Niechże Pan trzyma! Ach! Pan puszcza z ręki!

/ Filiżanka pada i tłucze się. /


HRABINA

To nic! Dyjanko, nalej Panu drugą!


FANTAZY

Na Chrystusowe zaklinam się męki,
Że nie umyślnie! — Jestem Pani sługą
Najpokorniejszym — przepraszam Ją za to;
Ale w tej chwili… gdybyś była Pani
W oczy mi lała gorącą herbatą:
Byłbym nie poczuł.
Na stronie.
                        Sami tu szatani
Grają komedię ze mną najsmutniejszą.


HRABINA

Dianko, nalejże Panu Hrabiemu,
Ale herbatę daj mu jak najlżejszą.
Daj cień herbaty.


FANTAZY

                        Cień jej? a to czemu?


HRABINA

Szanuję nerwy Pana…
Widać za plecami Fantazego stojącą śród zarośli Idalię.
                        Co ja widzę?


FANTAZY

Co to jest? komuż ukłon ten, Hrabino?

/ Kłania głową. /


HRABINA

Nic… Stelka widząc na jednej łodydze
Kwiat rzadki — za tą w gwiazdach georginią —
Gestem pytała, czy zerwać pozwolę,
A jam jej na to odkłoniła głową…
Dawno Pan z Rzymu przybył na Podole?


FANTAZY

Pół roku —


HRABINA

                        Któż tam z naszych?


FANTAZY

                        Daję słowo,
Że oprócz kilku wielkich dziwolągów
Suchych, co jeden za drugim się wleką,
Powysychani na kształt wodociągów
I wydają się ruinom opieką,
Jak mech i chwasty: nie ma w całym Rzymie,
Kogo bym wspomniał.


HRABINA

                        Przecież dla nas sielan
Wszystko ciekawe.


FANTAZY

                        Przy ruinach drzemie
Jeden katolik Polak — i szambelan
Cesarskiej Mości, wielki filharmonik:
Rogaty złotą lirą Apolina,
Śpiewa, ale tak, jak Egerii ponik
Mrucząc: niteczka głosu tylko sina
Z ust mu wypływa, młynów nie obróci,
A jednak ciurka wciąż włoską ruladą;
Milczenia anioł w nim siedzi i nuci;
Pitagor z całą swych uczni gromadą
Milczącą siedzi w nim; a rzec by można,
Że swojej szkolnej zasady nie łamie. —


HRABINA

Któż więcej?


FANTAZY

                        Jedna hrabina pobożna,
Której spadają loki aż na ramię,
A w każdym włosa pierścieniu ukryty
Albo kanonik, albo Monsignore.


HRABINA

Dewotka. — Jakież są więcej kobiety?


FANTAZY

Najwięcej blade są i bardzo chore,
Ruiny kobiet, resztki Karlisbadu,
Wód stalaktyty, zgasłe Wezuwiusze.


HRABINA

Zacytuj mi Pan jedną dla przykładu!


FANTAZY

Ach! jest tam, chora do głębi na duszę,
Znajoma Pani — Hrabina Idalia,
Rodzaj Pani Staël — machina parowa
pisząca listy…


HRABINA

                        Czy ładna?


FANTAZY

                        Jej talia
Jest do połowy z mgły, druga połowa
Bez kości, sprężyn, samą siłą skrętu
Idąca naprzód — zresztą w oczach cała…


HRABINA

Piękne?


FANTAZY

                        Dwie czarne plamy atramentu
Na prześcieradle białem…


HRABINA

                        Taka biała?!


FANTAZY

Jak prześcieradło.


HRABINA

                        I takie ma oczy?


FANTAZY

Jakby atrament.


HRABINA

                        Widzę ją przed sobą!


FANTAZY

Kto prześcieradło to sztyletem zbroczy:
Popełni — wielką poezję… z osobą,
Która by dała dziś dziesięć lat życia
Za jaką scenę głodną i tragiczną. —
Jej trzeba rany, usta ma do picia
Trucizny; — byłaby osobą śliczną,
Mając rozdarte serce lub sumienie,
Do miesięcznego modląca się blasku.
Nieszczęściem — takie biednej przeznaczenie —
Że jako okręt rozbity na piasku
Siedzi i czeka; lecz żądane burze
Nigdy ją z ziemi zabrać nie przychodzą.
Gdym przybył, chciała mnie poznać: ja służę
Chętnie kobietom, ale się nie godzę
Być Danaidy beczką, w którą leją
Wszystkie serc swoich rdzawych niedokwasy. —
Przychodzę: — była zajęta ideą,
Że miłość wszędy i po wszystkie czasy
Była święconą, bo w treści jest wiarą
I jedynie się zasadza na wierze. —
Na to krzyknąłem bardzo wielkie „haro!”
I powiedziałem mojej Pani szczerze,
Że miłość nie jest taką narkotyczną,
Niedowiedzioną istotą; — że trzeba,
Aby tę gwiazdę zobaczyła śliczną
Przez alabastry płci jakiego Feba
Świecącą, w oczu sterze i na koralu
Ust gorączkowych… Gdym to rzekł, westchnienie
Z burnusowego wyrwało się szalu,
A ten szal — amiant — owinął płomienie
I przepalony, srebrniał w moich oczach,
Amiant prawdziwy! — Tu rzekłem, że widzę
Na jej błękitno kruczanych warkoczach
Gwiazdę nieszczęścia. — Myślała, że szydzę,
Z początku; ale widząc, że ja na tem
Stanąłem, jako okręt na kotwicy,
Rzekła: — Ach! Pan mi będziesz duszą bratem!
Pan jeden — w jednej czucia błyskawicy
Pojąłeś, co ja cierpię, co ja czuję,
Na jaką jestem samotność wskazana…
Rzekłem, że sercem się nad nią lituję,
Że mi potrzebna jest dusza siostrzana,
Jak rękawiczce nieparzystej druga
Z tej samej pary i z tego numeru.


HRABINA

Przepraszam Pana — Stelka na mnie mruga.

/ Wychodzi ku Idalii i odchodzi z nią razem. Respekt bierze Majora pod ramię i odchodzą w inną stronę ogrodu. /


RZECZNICKI

/ na stronie do Fantazego. /

Teraz, Fantazy, z drugiego krateru
Sypnij Dianie w oczy!


FANTAZY

                        Idź do diabła!…


RZECZNICKI

/ do Diany. /

Zapewne Mamie Pani co się stało —
Może tam w domu Stelunia zasłabła:
Pójdę zobaczę.
Do Fantazego.
                        Przypuść szturm, a śmiało!

/ Odchodzi. /



SCENA DZIESIĄTA

/ FANTAZY i DIANA sami. /


DIANA

Chce Pan herbaty?


FANTAZY

                        Nie.


DIANA

                        Chce Pan odwiedzić
Moją ptaszkarnię?


FANTAZY

                        Nie — pozwól mi Pani
Przy samowarze tym, co zaczął cedzić
Ukrop — pozwól mi z Plutona otchłani
Wydobyć słowo, które na cmentarzu
Żywych jest, jako trupia głowa w kwiatach.


DIANA

Pan mówi?


FANTAZY

                        Prosto mówię — o mariażu.


DIANA

Ha!


FANTAZY

                        Czy mam klęknąć?


DIANA

                        W tych namiętnych światach,
W których Pan żyjesz, klękanie nie w modzie.


FANTAZY

Zaprawdę — trochę już się zestarzało.


DIANA

Więc…


FANTAZY

                        Więc, hrabianko?…


DIANA

                        W słowach tych na spodzie
Jest oświadczenie…


FANTAZY

                        Cukier…


DIANA

                        To za śmiało,
Mój Panie Hrabio! Wcale po kupiecku
Zbliżyłeś się Pan po towar. Gdzież łokieć?
I gdzie są szalki? — Szlacheckiemu dziecku
Bóg dał — patrz, hrabio — nawet ten paznokieć
U palca, jako rubin gdzieś obmyty
Krwią przodków, a gdzieś wzięty na Wezyrze!
Me łzy — patrz, są jak perły Amfitryty,
Bom obrażona we łzach. — W tym szafirze
Oka mojego znajdziesz niby mętne
Łzami rodowych myśli zdrojowisko.
Wszystko, co mogło w spadku dziecko smętne
Wziąć po umarłych: całe serc ognisko,
Z szlachetnościami wszystkimi — i całą
Myśli ich piękność — ja mam po nich w spadku;
A ten mój posag ich — to moje ciało!
Gdybym więc nawet kładła na ostatku
Duszę, i o niej nie mówiła wcale,
Traktując z tobą o siebie na funty: —
To jeszcze by mi ust jasne korale,
To jeszcze oczy te, co straszne bunty
Podnoszą, ogniem i łzami ciskając,
Kazały dumną być w targu i trudną. —
Jak to? — więc chciałeś, hrabio, nie klękając
Jak przed Madonną na stepie odludną
Rafaelową, zrumienić jej lice
I grubijaństwem cud otrzymać święty,
Że się łzami jej napełnią źrenice
Lub z płótna tryśnie krew? — Więc żeś ty wzięty,
Żeś w okolicy sławny, że się ludzka
Miłość za tobą goni, żeś pomięty
Jak dziwna jaka perła kałakucka,
Tem droższa, że ma kształt nieodgadnięty
I do perły jest niepodobna wcale,
Ale jest jako monstrum dziwne, drogie:
To już myślałeś, że ja się zapalę
Do tego dziwu, jak dziecko ubogie
Pierwszy raz brylant słoneczny widzące
Na twej koszuli? — Bo wyznasz mi, Hrabio,
Że Endymiona mirty i miesiące
Niepotrzebne ci były tu, gdzie grabią
Siano tak podłych, jak ja, pełne kwiatków!…
Dobrze więc! oto odpowiem ci szczerze,
Tem szczerzej, że tu jesteśmy bez świadków;
Ojciec mój daje mnie tobie, a bierze
Twoje pieniądze. Przebacz, że wyraźnie
Mówię… Mój ojciec ma ojcowskie długi,
A sam jest winien pół miliona w kaźnie,
A jutro wszystkim chłopom biorą pługi
I w każdej chacie stawiają żołnierza.
Więc jeśli chaty te jutro posłyszę,
Że krzyczą: Boże: a Bóg nie uderza
Piorunem; jeśli duch, co we mnie dysze,
Modlitwą o! tej wioski nie obroni;
Jeśli mnie chłopki okrążą i padną
Do nóg, jak gdybym z gwiazdami na skroni
Stała w niebiosach, a ja męką żadną
Nie będę mogła wyratować ludu;
Jeśli Bóg z mego jedynie nieszczęścia
Chce siły, która, podobna do cudu,
Ten lud obroni: — to się do zamęścia
Z Panem… przychylę.

/ Wychodzi. /


FANTAZY

                        Co za duch! o Jezu!


RZECZNICKI

/ wychodząc z za drzew. /

A cóż? — za drzewem stałem…


FANTAZY

                        Wichry! burze!
Jestem szalony!


RZECZNICKI

                        Napij się Xeresu.


FANTAZY

Rzecznicki! w mojej duchowej naturze
Wielka się stała, ogromna przemiana!


RZECZNICKI

Wiwat! — A cóż rzecz czy do skutku doszła?
Czy panna w tobie szczerze zakochana?


FANTAZY

Duchowi memu dała w pysk i poszła!


RZECZNICKI

Wiwat!…


FANTAZY

                        Lecz partia ta nierozegrana!

/ Wybiega. /


RZECZNICKI

Poleciał; — dziwnie ten Fantazjusz żyje:
Z babami się jak na pałasze bije.




AKT DRUGI



SCENA PIERWSZA

/ Z jednej strony widać domek księdza Logi, z drugiej sztuczną grotę otwartą; środek sceny zajmuje ogród, pełny w głębi skał połamanych, mostków wiszących i kwiatów. /


IDALIA

/ sama. /

Nie! nie! Ja w domu tym, gdzie oni żyją,
Nie będę… tylko wytchnę sobie z drogi
I tu, gdzie różne powoje się wiją
Około sosen, w domku Księdza Logi
Pomieszkam. — Niech te źródła, gdzie Dianna
Widziała swą twarz, widzą me oblicze;
Niech widzą, że ja chociaż w serce ranna,
Bez trucizn jestem… Nie! — ja jej nie życzę
Żadnej tortury! Ja egzaltowana,
Mówią: — dlatego właśnie przebaczyłam
I w osty moje kolące ubrana —
W osty, które ja łzami uiskrzyłam —
Podobna jestem… do jakiej Rzymianki
Lub Florentynki, co poety słucha
I ma kolczate na warkoczach wianki,
Jak gdyby burza, powstająca z ducha,
Tłómaczyła się wieńca rozczochraniem
I kolcem liści zjeżonych na głowie. —
Poetą moim jest przeszłość: śpiewaniem
Mego poety, jestem tu w połowie
Smutna i razem na poły radosna
Jestem, że mnie ta pieśń nad nich podnosi. —
Widzę, że trzeba mi będzie wziąć krosna,
Jak dawnej Polsce; i ten duch, co prosi
O piękność, a chciał niegdyś miesiąc złoty
Uczynić swoim zwykłym domownikiem —
Trzeba go, widzę, pięknością prostoty
Upoić; i mieć nad moim stolikiem
Zamiast miesiąca twarz prababki białą,
Groźną — świętości lampę, twarz umarłą…
Tak, tak! — wrzeciono będzie mi burczało
I tańcząc złote me dywany darło,
A ja pomyślę patrząc: tak się kręci
Świat — tak tańcuje każdy modniś młody!
Taką niteczkę z jedwabnej pamięci
Snuje za sobą! tak się w jedwab mody
Obwija, i tak — ot z rąk mi wylata
I już… ode mnie wziął ruch, a mnie nie zna!…
Zaprawdę, że tak będę drwić ze świata,
Przędąc jedwabie —



SCENA DRUGA

/ STELLA i JAN wchodzą z przeciwnych stron, nie widząc Idalii. /


JAN

                        Stelleczko lubieżna!
A cóż?..


IDALIA

                        Ktoś idzie! — skryjmy się do groty.

/ Wchodzi do groty. /


STELLA

Niech Pan Jan do mnie po rusku nie gada.


JAN

Słuchaj — to język jest mojej tęsknoty,
Język, który mi z piersi tak wypada,
Jak pies, i wyje — wyje, jak przy trumnie,
A czasem w ustach jak karabin szczęknie…


STELLA

Dobrze — lecz Pan tu na gościnie u mnie,
W mojej pasiece: …………
…………


JAN

Gdzież jest Diana?


STELLA

                        Z bardzo wielkim żalem
Nie mogła tu przyjść.


JAN

                        Ha!


STELLA

                        Humla wariacją
Na fortepianie gra…


JAN

                        I tu nie przyjdzie?


STELLA

Nie wiem; jak skończy, to może spacerem…
Bo wiesz, że ona jutro za mąż idzie.


JAN

Jutro?!…


STELLA

                        Cóż ci to?


JAN

                        Prawda! — to jest zerem
W moim rachunku… Jutro więc — drżę cały —
Dyjana za mąż idzie… a za kogo?


STELLA

Ach, jak szczęknęły dziwnie twoje strzały
W kołczanie! — Słuchaj — teraz z wielką trwogą
Patrzę na ciebie — teraz ty zupełny
Baszkir — ach, czarny teraz Baszkir z ciebie!
Czemu ty patrzysz tak na księżyc pełny!


JAN

To nic, Steluniu; szukałem na niebie
Tych gwiazd — tych siedmiu gwiazd, związanych razem,
Które ty niegdyś, astronomka złota,
Pokazałaś mi nad strasznym obrazem
Zmrożonej nędzy, zgasłego żywota,
Śnieżnego piekła. — Tutaj być powinny,
W tej stronie niebios — te skrzypce z gwiazd — skrzypce,
Po których ty jak aniołek niewinny
Wodziłaś smyczkiem. Twej pasieki lipce
Nie są tak słodkie, jako ta muzyka,
Która na gwiazdach po tobie została;
I kiedym siadał pośród mogilnika,
To na Sybirze mi tam grała — grała —
Grała — jak wasz głos, panny…
Na stronie.
                        Czy w łeb strzelę
Sobie? Czy pójdę po żołniersku spić się? —


STELLA

Skrzypeczka ta z gwiazd?


JAN

                        Na siostry wesele
Sprowadź ją z nieba!


STELLA

                        Więc ty musisz kryć się?
Więc ty nie przyjdziesz jutro do kościoła?
Więc ty…


JAN

                        O! biedny! biedny! biedny! biedny,
Który ojczyznę straci!


STELLA

                        Nie kryj czoła!
My z Dianią pacierz kończyły powszedny
Twojem imieniem; ty byłeś tu z nami
Każdej niedzieli i każdego piątku;
Dianka twojemi gadała słowami,
Na chrzcinach chłopskich każdemu dzieciątku
Dawała imię Jan… Dianka dzisiaj szlocha,
Dianka dziś blada, Dianka dzisiaj chora:
O! ty wiesz, ty wiesz, że cię Dianka kocha!


JAN

Ha!


STELLA

                        Ale mama z papą przyszli wczora,
Na łóżku siedli, mnie kazali iść precz,
Zamknęli na klucz drzwi — i coś tam siostrze
Gadali. Ona krzyczała: To miecz!
Trucizny dajcie! Sama nóż wyostrzę
I sobie gardło poderżnę po ślubie! —
A mama z papę do niej: Jesteś głupia!
Gadasz, jak gdybyś żyła w jakiej grubie
Albo w romansach! — A tu nędza trupia!
A tu rodziny naszej honor trzeba
Ratować! — A ty, głupia fircynelo,
Myślisz co? — i torbą po kawałek chleba
Naprzód, a starych nas dwoje ze Stellą
Za tobą, grać po kawiarniach w Kijowie
Na starych harfach? — Tu zaczęła mama
Mdleć — i mój papa załamał na głowie
Ręce — i nie wiem, co… Ale ja sama
Pod drzwiami płakać zaczęłam i ryczeć,
Aż po mnie biedna Dyjanka wybiegła,
Wzięła na ręce i zaczęła krzyczeć:
— Wezmę krzyż! wezmę krzyż! — i prześcieradła
Wlokąc, na ręku mnie w ogród wyniosła,
Jak obłąkana krzycząc; — Wezmę krzyża,
Bo widzę, żem tu w domu na to rosła!


JAN

To tak?… Więc niechaj do mnie się nie zbliża
Ta męczennica!… — Stelko, daj mi rączkę —
Proszę cię… teraz… na wszystko zaklinam,
Weź — oto widzisz tę złotą obrączkę!
Czekaj — bo jeszcze czegoś zapominam —
Weź… i ten suchy pierwiosnek, urwany
W dalekiej ziemi łez, do której wrócę
Kończyć mój straszny czas… dźwigać kajdany.
Cóż mi więc z tego, że tu w piersi rzucę
Więcej boleści i otworzę rany,
Zamiast… o! Stelko, dokończ tych wyrazów!…
I te — oto masz — drogie dla mnie dary
Schowaj!… I kiedyś, później — gdy z obrazów
Przeszłości żołdak, wasz przyjaciel stary,
Na umilenie jakiego wieczora
Wtrąci się nagle do waszej rozmowy;
Gdy ten dom czarny z postacią upiora,
Cały sybirską zorzą purpurowy,
W oczach wam stanie; gdy to wszystko dawno,
Co kiedyś serca biedne dręczyło,
Stanie się marą: — ty wtenczas te jawne
Ślady przeszłości — z twarzą taką miłą,
Jak anioł, który w niebie przypomina
Boleści nasze, już dawno przebyte —
Rzucisz przed siostrą twoją do komina
I w skrach pokażesz — czarne — łez już syte
I obrócone w popiół…


STELLA

                        Więc już z tobą — —


JAN

Więcej już ze mną nic…


STELLA

                        Lecz cię zobaczę?


JAN

W tym domu żadną nie jestem osobą,
Ale mundurem! Mniej niż człowiek znaczę,
A więcej żądałbym, niż król niebieski!
Więc wolę nie mieć nic — niż mieć pod miarą.
Nawet już, Stelko, te perłowe łezki,
Które ty, co mi serduszkiem i wiarą
Dotrwałaś, sączysz odwrócona bokiem —
Że są z litości, to mi są obrazą! —
Idź, Stelko — ja tu sobie nad potokiem
Legnę i strzałek mych będę żelazo
Ostrzył, bo w biedzie przywykłem do pracy —
Jest mi kochanką! — mam także piosenki,
Które śpiewamy sobie my żołdacy,
A w których jest — brud śmiechu i są jęki…
Bądź zdrowa! —

/ Stella odchodzi. /



SCENA TRZECIA

/ JAN, IDALIA. /


IDALIA

                        Poszła!… O! cudowna scena!


JAN

/ kładzie się i śpiewa, Idalia słucha, postępując zwolna i cicho naprzód. /


    Hej! hej! — Kaukaz nasz!
    Hej! hej — kopalnia cyn!
    Hej! matka gorzałka!
    Hej! kochanka mi pałka!
    Hej ojczyzny ja syn!
    Kto idiot? — Swoj! — Ty mój? ja nie wasz! —

— Dobrze ta straszna pieśń tu z echem wyje. —
Jeszcze raz niechaj mi jaka Kamena
Da głos i schwyci mnie razem za szyję,
Abym zacharkał i wył jak hyjena. —


    Hej! hej! trzymaj straż!
    Hej! hej! zabębnił grzmot!
    Hej! hej! siostra gorzałka!
    A śmierć generałka!
    Hej na konia, taj wlot!
    Kto idiot? — Swoj! — Ty mój? ja nie wasz!

Jaka cudowna pieśń! — szczekają skały,
Jakby stu wilków otworzyło paszcze
I razem z głosem czarną krwią rzygały.
Po pieśni jęczy powietrze i klaszcze,
Jak czarownica…


IDALIA

/ niepostrzeżona przez Jana. /

                        A on u strumienia
Niby cudowny rycerz z Ariosta:
Głowę mu srebrny kołczan opromienia,
I zda się, ciepłe to powietrze chłosta
Energią głosu. Sylaby ostatnie
Jeszcze grzmią. — Ach! to jedna z dusz ranionych,
Jedna z dusz, które są mi dawno bratnie…
Znam go — ach! i tych wyłogów czerwonych
Dotknę się — nie tak, jak ten świat francuski,
Ale się dotknę, jak relikwi świętych…

/ Podchodzi ku niemu. /


JAK

Kto takoj?


IDALIA

                        Polka!


JAN

                        Nu tak szto?! ja Ruskij!


IDALIA

Czy wielu takich jest na Sybir wziętych,
Jak ty? — Przebacz mi, że cię prosto *tykam*,
A nie obrzucam cię światowym „Panem”.
W tem „ty” ja wiele — ja wiele zamykam!
I więcej daję ci nad ludzi stanem
Wyższości, niż świat da Jaśnie Wielmożnym.


JAN

Nu — ja nie znaju szto!… ja z moim Chanem
Z majorem… tak my tu za podorożnem
Zjechali pocztą.


IDALIA.

                        Biedny ty, człowieku,
Że się wystrzegać musisz własnej mowy!
I ciągle być za serce — na tym ćwieku
Twojego krzyża! Jam mniejszej połowy
Historii twojej wysłuchała, w grocie
Ukrytą będąc: — domyślam się reszty.


JAN

Jeśli tak, powiem Pani, że w istocie
Śpiewałem z bolu i z męki.


IDALIA

                        A wiesz ty,
Że ja słuchając przysięgłam na ciernie
Chrystusa, że tej boleści pół biorę,
I będę tobie tutaj służyć wiernie
Sercem, co we mnie także bolem gore,
Także ranione. — Nie pytaj o więcej,
Ale wiedz, że tu jedne mamy cele:
Ty ustępujesz — bo kochasz goręcej,
Boś jest mężczyzną, bo masz mocy wiele
I szlachetność ci męska nie pozwala
Za prawo serca przeciw prawom ziemi
Bunt podnieść. Lecz ja — ja — mnie tu krwi fala
Na brzeg rzuciła, żaglami złotymi
Płynącą; tu ja próchnieję — ja, dawniej
Różanym gwiazdom i kwiatom kochanka,
Ja, rozgłoszona już miłością sławniej,
Niźli niejedna Neapolitanka
Sztyletem romans kończąca — a przecie
Tak porzucona, jak Basia lub Rózia,
W której się cała palestra w powiecie
Kocha i wierszem dzwoni, że jej buzia
Jest pełna cukru!… Horor! mówię tobie.
Bo że ojczyzna ta mrze, to się zdaje,
Że wszystkie kwiaty więdną na tym grobie
I wszystko państwo ginie — a lokaje
W panów ubrawszy się, wiodą romanse,
Serca zdobyte czepiąc u zegarka;
Potem poezje piszą i bilanse
Handlowe… Taka wielka gospodarka
W głowie tych ludzi teraz, że na wszystko
Jest czas i miejsce: to też wszystko blade;
Każdy jest panem, paniczem i chłystką,
Każdy od kuchty swego bierze radę,
A gdy co czyni, to siebie się pyta,
Czy kamerdyner się tam gdzie na boku
Nie śmieje. — Słuchaj! ja jestem kobieta:
To co mam w sercu, to widzisz i w oku —
Wzgardę, ogromną wzgardę, błyskawicę!
Otóż tą wzgardą… z tą wzgardą, o Boże!
Z tą wzgardą ja to wpadłam w nawałnicę
Nieszczęścia — i coś rzucam w mgłę — coś tworzę —
Coś — sama nie wiem; ale jestem pewna,
Że przyjdzie jaki wypadek, zdarzenie,
Które tonącej mi jak kawał drewna
Pomoże. A nie? — ha! to mam schronienie
Nie między ludźmi!…


JAN

                        Darujesz mi Pani,
Lecz jeśli tutaj jest jaka kobieca
Zemsta…


IDALIA

/ z śmiechem szydersko-bolesnym. /

                        To ona się nie ukołczani! —
Co? — to ty, rycerz, nie spadniesz z księżyca
Na Ariostowym koniu, i kochanki
Jak sokół sobie nie weźmiesz z dziedzińca?
To za mnie bić się ty nie pójdziesz w szranki?
Cha! cha! cha! — ludzie myślą, że prócz sińca
Nic ofiarować nie można kobiecie!
Jeżeli nie dasz ręki — daj modlitwę,
Daj serce, sercem mi pomagaj skrycie!
Myśl twoją zawieś tak jako rybitwę
Nade mną — sercem bijącą, krzykliwą!
Niechaj mnie broni, niech wiem, że nade mną
Jest kto mój — z parą skrzydeł sprawiedliwą,
Z szalą, która tu przez rękę nikczemną
Pofałszowaną nie była. I więcej,
Więcej żądałabym jeszcze od ciebie —
Ale to ledwo za kilka tysięcy
Lat człowiek będzie mógł dać zaraz z siebie
Na pierwszą prośbę, anielską a szczerą…


JAN

Cóż to za taka prośba?


IDALIA

                        O pokorę…


JAN

A! to jest dla mnie, Pani, wielkie zero!
Ja, który teraz z kazny co rok biorę
Na żołd pół rubla, a resztę u chłopa
Muszę wyżebrać, mam pokory tyle…


IDALIA

Nie masz jej dosyć!


JAN

                        Patrzaj: moja stopa
Wygląda z buta…


IDALIA

                        Słuchaj: ja się schylę
I pocałuję tę krzyczącą ranę
Twojego buta — jeśli mi dasz słowo…


JAN

Że…?


IDALIA

                        Słuchaj! — wioski te są zrujnowane,
Połową jedną szlachcie, a połową
Skarbowi dłużne; — słuchaj! ślub Diany
Jest oto takiem buta załataniem.


JAN

A więc jest święty!


IDALIA

                        Towar z niej nie tanny
Zrobiono długiem bardzo targowaniem!
Na pól miliona zbito panny cenę
I teraz idzie z domu w pół-milionie!


JAN

Niedrogo!


IDALIA

                        Prosto idź na targu scenę
I mów, że siostra ci jedna po zgonie
Na zagranicznym banku zostawiła
Tyle, ile ci ludzie chcą za córkę…
Ja jestem twoją siostrą!


JAN

                        Pani miła!
To przypomina mi „Z gorki na gorkę”,
Piosenkę ruską…


IDALIA

Oko moje śledzi
Twe czoło — i twarz zda się nieczłowiecza.


JAN

Nie, nie! — Coś w sercu to polskiego siedzi,
Coś w sercu siedzi tutaj i zaprzecza
Takiego czynu — jakieś straszne „veto”,
Przeciw któremu nic — świat cały! — Nawet
Gdybyś nie była, o Pani, kobietą;
Czuję, że musiałbym zaraz wet-za-wet
Na twoją złotą kulę odpowiedzieć
Ciężką, żebracką kulą — ołowianą…
Co to los! — Można nad strumieniem siedzieć
I kwiatów wonią oddychać różaną
I mieć w boleści ulgę od natury,
Co wszystkie, zda się, części zna bolące
I wie, gdzie dotknąć kości, a gdzie skóry.
Lecz człowiek, choćby wyższy nad tysiące
Ludzi, choć z chęcią najlepszą się zbliży,
Choć, jak ty, Pani, od róż weźmie woni
W słowach: — to zaraz czemś albo poniży,
Albo łzę taką nad człekiem uroni,
Że ona jemu pali na wskróś czoło
I czerni wstydem.


IDALIA

                        Ha! widzisz, jak trudno
Wejść w czarodziejskie tych aniołów koło,
Dla których taki czyn nie byłby trudną
Pokorą brata…


JAN

                        Na Boga! na Boga!
Opuść mnie, Pani — to jest dar szalonej!…


IDALIA

Bo ja szaloną jestem; bo złowroga
Gwiazda świeciła wcześnie urodzonej
Pomiędzy ludźmi, którzy jeszcze rosną,
Nie śmiejąc kroku zstąpić z bitej drogi.
Tak! — twa szlachetność jest cudowną wiosną
Dojrzalszych twych lat: każdy dziś ubogi —
Nie lokaj, ani piszczyk, wierz mi, Panie —
Tak jak ty, rzuciłby mi złotem w oczy!…
Nie idzie za tem, by to odrzucanie
Było boskością: ono tak się toczy
Po bitej drodze ludzkiego zwyczaju,
Juk stara Państwa Rzecznickich kareta…


JAN

Tego już, Pani, ja nie panimaju
I śmiech mnie bierze —


IDALIA

                        Śmiech? że ja, kobieta,
Moim majątkiem rzucam tak jak błotem,
A sama choćbym poszła za klucznicę?…


JAN

Kto Pani jesteś?!


IDALIA

                        Jestem tu przelotem
Przelatujący anioł: błyskawicę
Rzuciłam w oczy tobie — i znikniona
Jestem dla oczu twych, jak błysk na niebie…


JAN

Stój!


IDALIA

Nie idź za mną!…

/ Odchodzi. /


JAN

                        To jakaś szalona!
Ale oddałaby, widzę, w potrzebie
Duszę — choć diabłu! Co do mnie, to może
Złoto więc rzucić swoje — — i do stawu,
Bo mnie jak więźnia karmią ręce boże…
Jednak — ja nie wiem — ona mi wszczepiła
W to serce jakiś gniew na tego człeka,
Który tu… który, jak pieniężna siła,
Jak wódz od swych wojsk dukatowych czeka
Zwycięstwa, a sam spokojnie i cicho —
Nic wytężywszy żadnej serca władzy —
Weźmie ją… Pójdę — bo jakieś mi licho
Ubrązowane, jak ja, trochą sadzy,
Wściekle, jak Baszkir gdzieś odzwierciedlony —
Pokazuje swe zęby zgrzytające.
O! co bym nie dał za plac rozmierzony
W dziesiątek kroków, a w ręku gorące
Dwa pistolety! — O! gdyby nie słowo,
Które ode mnie Major wziął, że będę
Jako baranek i nic własną głową
Nie przedsięwezmę, ale na komendę
Jako machina będę się obracał
I wszystko czynił, co mi on rozkaże; —
O! jakżebym dziś te lalki wywracał
I tym światowym ludziom zajrzał w twarze
Spokojnie — ale marmurowo, krwawo,
Jak niegdyś w gardło harmat pod Warszawą…

/ Siada i czyści broń. /



SCENA CZWARTA

/ Wchodzi KSIĄDZ LOGA. /


KSIĄDZ LOGA

Pobiegła… Męka to jakaś okrutna,
Która tę panią tak po lasach goni!
Chciałem przyjść z radą — a ona fiut za dom
I poleciała nad staw jak cyranka.
A byłbym tu dał miejsce kilku radom
Dobrym, pokazał jej śmierć i kochanka
W świetle właściwym… Czego chce ode mnie
Ten ruski żołdak?


JAN

                        Pomówić z Waćpanem.


KSIĄDZ LOGA

Polak?


JAN

                        Tak, Polak.


KSIĄDZ LOGA

                        I Waćpan nikczemnie —
Po polsku czysto mówiący, więc stanem
Zapewne nie chłop rekrutowy, ale
Szlachcic — w moskiewskiej służbie, z dobrej woli?…
Czego Waćpan chcesz?


JAN

                        W tym twoim zapale
Czuć, że na twojej, mój staruszku, roli
Nie rośnie zdrada. Więc się tobie zwierzę
Pod tajemnicą jakoby spowiedzi,
Żem szlachcic, w proste posłany żołnierze
Za rewolucją, że tu we mnie siedzi
Polska; że tutaj przybyłem sekretnie,
Abym się pozbył jednego ciężaru,
Który przez czasy mnie dziesięcioletnie
Dręczył i na kształt straszliwego czaru
Myśl moją ciągle wypijał z płomienia,
Serce mi z ognia mojego wyniszczał…
Proszę cię, księże, byś z tego pierścienia…

/ Zdejmuje pierścień z palca i daje go Ks. Lodze. /


KSIĄDZ LOGA

/ opatrując. /

Złoty pierścionek —


JAN

                        Który mi tak błyszczał,
Jak gwiazda niegdyś świecąca na kucją
W domu rodzinnym…


KSIĄDZ LOGA

                        Cóż z pierścionka tego…


JAN

Proszę, ażebyś zrobił restytucją,
Bo go ukradłem.


KSIĄDZ LOGA

                        Nie!


JAN

                        Na Boga mego!
Bo go ukradłem…


KSIĄDZ LOGA

                        Z męką ty straszliwą
Mówisz! — a ja ci mówię, ojciec stary:
Przede mną oto nie przysięgaj krzywo,
Bo ja ten pierścień znam, bom go u fary
Dawniej poświęcił.


JAN

                        Więc wiesz, że jest wzięty?
Że dziś do niego nie mam, Ojcze, prawa!


KSIĄDZ LOGA

Dobrze: wypełnisz obowiązek święty.
Niechaj ci, synu mój, wiara i sława
I patria będą pomyślne i dadzą
Swoje trzy wieńce, wieńce te zwyczajne,
Które na grobie wielkich ludzi sadzą
Te trzy kochanki. Bo ci to nie tajne,
Że ludzie wprzód do trumny odprowadzą —
Potem kochają. Cierp więc podłóg stanu,
A znoś cierpienia podług wielkiej duszy;
A ja pamiętać będę o Waćpanu
W moich pacierzach…


JAN

                        I perłami prószy
Ze źrenic, jak król jaki ze skarbnicy…
Bądź zdrów, staruszku! — Dobrzy w Polsce ludzie!

/ Odchodzi. /


KSIĄDZ LOGA

Otóż sumienie tej młodej dziewicy,
Która zrobiła ślub w sybirskiej budzie,
Wolne jest. — Pójdę i pierścionek zwrócę.




AKT TRZECI



SCENA PIERWSZA

/ Salon, jak w Akcie pierwszym. /

/ FANTAZY i RZECZNICKI. /


FANTAZY

Rzecznicki! Dasia tu jest, albo była.


RZECZNICKI

A ba!


FANTAZY

                        Czułem ją po zapachu.


RZECZNICKI

                        A ba!


FANTAZY

Mówię ci, że się już nad emną mściła
Przez tego czarta golijata, draba,
Baszkira: — już jej wenecki sztylecik
Uczułem — i wiatr z jej ust pełny szpilek
Już mnie obleciał — już miałem pasztecik
Z jej kuchni — już, już ten zemsty motylek
Zrzucił poczwarkę swoję i tu lata,
Zrobiwszy traktak z ludźmi na mą zgubę.


RZECZNICKI

Mści się nad tobą?


FANTAZY

                        Tak jako harmata,
Nabita puszką ćwieków.


RZECZNICKI

                        Daj mi próbę,
Bo nie uwierzę.


FANTAZY

                        Ten Baszkir najęty,
Dziś właśnie połknąć mnie chce jak Jonasza.
Dziś właśnie, kiedy ranne dyjamenty,
Stały na kwiatach…


RZECZNICKI

                        Słuchaj: niech ta kasza
Z gwiazd, z dyjamentów, z kwiatów…


FANTAZY

                        Jesteś gapem!
Otóż ci powiem prosto: dziś stoimy
Na ganku — Baszkir z ogromnym harapem,
W futrach, jak bożek gdzieś sybirskiej zimy,
Ujeżdża konie — panny z ganku patrzą,
Starosta swoje anegdoty plecie…


RZECZNICKI

Ty stoisz z twarzą od księżyca bladszą,
Jak Manfred…


FANTAZY

                        A ty, mój swat, przy bukiecie
Jak Gaweł…


RZECZNICKI

                        No! kończ —


FANTAZY

                        Wtem Baszkir niecnota
Naprzód mi konia prawie na pierś wsadza
Ogonem — zmykać przymusza, od błota
Spędza jak wróbla, pałaszem zawadza
I moje złote na piersiach binokle
O ciągnie —


RZECZNICKI

                        No! to wszystko jest przypadek.
Takie zdarzenie mieli Temistokle
Na olimpijskich grach. — Ustępuj z kładek,
Kiedy przez błoto konie idą kłusa.
Baszkir nie winien nic.


FANTAZY

                        Ale mi potem
Bestia mojego zabił Spartakusa!


RZECZNICKI

Jak to?


FANTAZY

                        Kiedy mnie już obrzucił błotem,
Diabeł podszepnął jakiś pannie Stelli,
Że do Majora przybiegła i prosi:
„Niechaj, Majorze, Baszkir z łuku strzeli!”
Ojciec tę prośbę natychmiast podnosi,
Prawi uczoną wielką dysertacją
O sławnem z łuku strzelaniu Baszkirów,
Dowodząc, że zna strzał przez elewacją.
Schodzą się panny, do niebios szafirów
Odprowadzają tę strzałę oczyma;
Ja sam aż w gwiazdy okiem idę za nią,
Widzę, jak srebrna się na niebie trzyma,
Maleńka — komar pod niebieską banią —
Potem przechyla — skręca — w ziemię mierzy
Główeczką srebrną, daje świdra, młyńca —
Spadła: patrzże, gdzie? — Mój Spartakus leży,
Mój wyżeł leży na środku dziedzińca,
Drgając łapami! — Czy ty byś uwierzył
Albo spodziewał się? — W niebiosa godził,
A szelma w mego Spartaka wymierzył!


RZECZNICKI

Rzecz prosta; Spartak po dziedzińcu chodził —
To los…


FANTAZY

                        Lecz psów tam — —


RZECZNICKI

/ przerywa. /

                        Więc Baszkir miał racją,
Że najpiękniejszy wybrał cel — Fantazy,
Strzelając, widzisz, tak przez elewacją,
Trzeba mieć piękność celem…


FANTAZY

                        Po sto razy
Mówię ci, że w tem czuć rękę Idasi.


RZECZNICKI

Strzeliła z łuku?


FANTAZY

                        No! zgryzłem to w sobie.
Wtem Stelka, co się do każdego łasi,
A coś z diabełka on w swojej osobie,
Pyta Baszkira, jak się to przez barki
Ów kołczan wkłada? czy ciężki? czy z blachy?


RZECZNICKI

No? I ten Baszkir…?


FANTAZY

                        Syn jakiejś tatarki!
Zdjął kołczan i mnie — co jemu pod pachy,
Byłem, a właśnie wylazłem był z kąta
I stałem przy nim z maleńką dziewczynką —
Przez głowę rzuci nagle jak chomąta
Ten kołczan, pasy te żółtawą glinką
Pomalowane: i nagle przed okiem
Panien zniknąłem, jakby syn Latony,
Okryty białej kurzawy obłokiem —


RZECZNICKI

I obryzgany i ochomącony
Jak koń —


FANTAZY

                        I straszny wstał na ganku klamor,
A gdy opadł kurz, tom się przy łajdaku
Baszkirze — —


RZECZNICKI

                        Pannom pokazał, jak Amor
W kusym tużurku, w sążnistym sajdaku
I ożółcony pasem ładownicy!
A ba!


FANTAZY

                        Idalka więc w zmowie z tym chłopem!
Przysięgnę, że gdzieś stała w okolicy
Na wieży lub na dębie z teleskopem.


RZECZNICKI

A ba!


FANTAZY

                        Ty zawsze a! ba!



SCENA DRUGA

/ Wchodzi HRABIA RESPEKT. /


HR. RESPEKT

                        Cóż, Panowie?!
Major nadzwyczaj smutny z tych wypadków
Z żołdakiem się tym obejdzie surowie.
Kochałeś może tego psa? bez świadków
Może i parę łez nad nim zroniłeś?
Niech cię pocieszy to, że moja żona,
Której ty dawno głowę zawróciłeś
Twymi listami, już jest zatrudniona
Obraniem miejsca pięknego w ogrodzie
Na grób dla twego psa i monumenta.
Gdybyście byli z moją córką w zgodzie
Lepszej: to może by jakie mementa
Znalazła w książce angielskiej i napis
Godny. — Lecz z moją córką coś ty, Hrabio
Chciałbym was widzieć jak lazuli-lapis
Błękitnych! chciałbym to, pod czwartą schabią
Zobaczyć, czy ty masz serce?… Masz serce —
Ale zobaczyć chciałbym, czy się wreszcie…?
Wiesz, Hrabio, ojcem jestem… a kobierce
Nagotowane…


FANTAZY

                        A my tu po kweście
Waszych serc…


HR. RESPEKT

                        Niechże pan Fantazy gada,
Jeżeli można, bez żadnych floresów
Choć chwilę!


FANTAZY

/ na Rzecznickiego wskazując. /

                        Ten Pan mój podpis posiada.


HR. RESPEKT

Cha! cha! nie lubisz, widzę, interesów —
Dobrze — idź, same róże zrywaj, a my
Weźmiemy ciebie w siatkę — weźmiem w siatkę
I myśli twoje ładne pochwytamy
W piękne więzienie. — Masz ojca i matkę:
We mnie masz ojca, matkę — w mojej żonie;
Do Rzecznickiego.
A my, jak ludzie ziemi, chodźmy pisać.

/ Wychodzi z Rzecznickim. /


FANTAZY

Czoło mi jeszcze całe wstydem płonie
Za tego starca. — Jak on się kołysać
Musiał — uśmiechać i na pół dowcipnie
A na pół serio rzucać mi na szyję
Tę córkę! — Krew tak czerwona nie lipnie
Do rąk zabójcy, ani modre żmije
Nie okręcają takimi uściski
Laokontowych ramion, jak on zięcia! —
To dziwna! — Jak on żebraka był bliski —
Jak cały drżący porwał mnie w objęcia —
Jak od psa zaczął, a skończył na sobie:
Niby wyraźnie mówiąc: nad psem płaczę —
Więc płacz nade mną! — Kiedy te łzy obie,
Co w oczach jego błysnęły, tłómaczę:
To mu odpuszczam uśmiech ów fałszywy,
Którym się zakrył przede mną jak maską.



SCENA TRZECIA

/ HRABINA RESPEKTOWA wchodzi. /


HRABINA

Hrabio!


FANTAZY

                        Jej sługa!


HRABINA

                        Mąż mój… dzień szczęśliwy!
Sądzę, że pan Bóg nam swą świętą łaską
Pomoże… Hrabio! we łzach jestem cała,
Widzisz mnie drżącą: nie dziw się — ja matka!…


FANTAZY

Pani mnie mocno tem zobowiązała,
Żeś mnie tu wzięła pierwszego za świadka
Tych łez. Umiem je cenić.


HRABINA

                        Niech Pan będzie
Pewny, że moja Diana zrozumie
To serce jego; i chociaż nie wszędzie
— Bo ona latać po gwiazdach nie umie —
Poleci za nim: to przecież Go w żadnym
Złym losie córka moja nie opuści.
Ona ci będzie, Hrabio, kwiatem ładnym
W domu; przed twoją błyskawicą spuści
Oczy, i będzie płakała — nie wiedząc,
Skąd te łzy, czemu się po licach toczą.
Nigdy cię ona nie obrazi, śledząc
Twoich czynności; ani z twą proroczą
Przyszłości myślą będzie się kłóciła —
Ani z przeszłością twych złotych pamiątek
W bój wstąpi. Dla nas ona wszystkich była
Jak w domu jaki czarodziejski kątek,
Gdzie jest najlepiej — smutnym!… Ale, Panie,
Ja, matka… muszę przewidywać za nią
I muszę matki to przewidywanie
Powierzyć tobie…


FANTAZY

                        Od tej chwili z Panią
Nie powinienem mieć ładnych tajemnic.


HRABINA

O tak! — nieprawdaż? — otwarci oboje
Wpuścimy oczy do najskrytszych ciemnic
Naszego czucia. — Hrabio, ja się boję,
Że tu… pod lawą tą — jakaś Westalka
Rzymska ma ogień jeszcze nie zagasły…


FANTAZY

/ do siebie. /

Jak widzę, była tu moja Idalka.
Głośne.
Pani, tym ogniem się serdecznym pasły
Różne… cóż powiem? różne salamandry
I w ogniu żyły…


HRABINA

                        I są jeszcze żywe?


FANTAZY

Nie wiem. — Nimfy się takie w oleandry
Zmieniały dawniej — albo nieszczęśliwe
W źródła płaczące, lecz w ręku poety
Dafne zmieniała się zazwyczaj w laury.
Powinny by dziś to polskie kobiety
Dobrze rozważyć…


HRABINA

                        Wy jesteście Giaury,
Wy wszyscy Giaury! wy zawsze wracacie
Do pierwszych waszych snów — na śmierci łożu…


FANTAZY

Czy tu przybyła?


HRABINA

                        Jest.


FANTAZY

                        Gdzie?


HRABINA

                        W małej chacie
U księdza Logi.


FANTAZY

                        Chora?


HRABINA

                        Jak na morzu!


FANTAZY

Co?… ma chorobę morską?


HRABINA

                        Ciągle mdleje.


FANTAZY

Pójdę — to moje fatum ta kobieta!

/ Wybiega. /


HRABINA

Mężu! Diano! Stelko!



SCENA CZWARTA

/ Wchodzą wołani wszyscy — z nimi MAJOR i RZECZNICKI. /


HR. RESPEKT

                        Co się dzieje?


HRABINA

Poleciał do niej!


HR. RESPEKT

                        Wojna więc odkryta! —
Jak się to skończy?


HRABINA

                        Ach! jak się to skończy?
Nieszczęście jakieś wyniknie.


MAJOR

                        Paniska!
Czart złączył — Moskal tę parę rozłączy.
Bo ja zrozumiał z mego stanowiska,
O co tu chodzi; tak dziś ja z Baszkirem
Moim niewiele sobie pogadawszy,
Zrozumiał, że tu mariaż — a tam wirem
Jakaś kobieta kręci… Tak ja krwawszy
Był żalem, niż wy, że mój Baszkir w zmowie
Z tamtą kobietą drwił z waszego zięcia.
Więc ja rozwidnił Baszkirowi w głowie,
Że on zobaczył waszego dziecięcia
Nieszczęście, i sam zapłakał nad wami
I przyrzekł pomóc wam przeciw tej furii.
Tak jeśli wam to nic, tak my to sami
Zrobimy sztukę. Tak ja na dyżuryi
Przy sobie teraz zatrzymał Kałmuka,
A Baszkirowi kazał jechać w pole.
Tak od tej pani hrabiny poszuka
I odprowadzi przez całe Podole
Babę do domu.


HR. RESPEKT

                        To gwałt!


MAJOR

                        Nasza sztuka!
Co wam do tego?


HRABINA

                        Lecz, Panie Majorze!…


MAJOR

No! ja mam dekret na nią, że w jej domu
Jest Włoch, Franmason!


HR. RESPEKT

                        Ale w moim domu
Taki rapt…


MAJOR

                        Co? ja źle zrobił?


RZECZNICKI

                        Nikomu
Do głowy ani przyszło, byś Pan sobie
Tak śmiał postąpić.


MAJOR

                        Tak ja źle się sprawił?


HRABINA

Majorze, lepiej abyś był nas obie
Zaaresztował!


HR. RESPEKT

                        Mnie przed sądem stawił!


STELLA

Nas kazał odwieźć wszystkich do Kijowa…


HR. RESPEKT

Mnie starca kazał chwycić na kibitkę…


MAJOR

Nu! cóż ja zrobił?!


HRABINA

                        Nic już! ani słowa!
Mężu, każ zaprząc! — Dianko, włóż świtkę
Czarną, podszytą łabędziami! — Stelko,
Przynieś mi boa! — sama włóż szlafroczek!
Tak jak kompanią tu jesteśmy wielką,
Jedźmy!

/ Hrabia idzie do drzwi; służba się krząta; panny wychodzą i wchodzą przebrane. /


MAJOR

                        Ot piwa nawarzył!…


RZECZNICKI

                        W tłómoczek
Włóżcie czem trzeźwić!


HRABINA

                        Prawda! — Kajetanie!
Włóż do powozu — o! te dwa flakony.
Jedźmy!


MAJOR

                        Ja zaraz tam dopędzę Panie
Z moim Baszkirem.


LOKAJ

                        Powóz zaprzężony! —


HRABINA

Jedźmy kompanią całą w przeprosiny!
Pan Major konno niechaj przodem rusza!


MAJOR

Nu tak! ja przodem! —


HR. RESPEKT

                        Przez lasek brzeziny!

/ Wszyscy oprócz Rzecznickiego wychodzą z pospiechem. /


RZECZNICKI

A ja na mego czekam Fantazjusza.



SCENA PIĄTA

/ Wpada FANTAZY. /


FANTAZY

Rzecznicki!


RZECZNICKI

                        Co to?


FANTAZY

                        Konia!


RZECZNICKI

                        Intercyza
Już podpisana…


FANTAZY

                        Słuchaj: w moich oczach
Porwał ją przez pół! chwycił jak narcyza!
Róże, co były w jej czarnych warkoczach,
Wytrząsał! uniósł jak wicher! — Rumaka
I pistoletów!!…


RZECZNICKI

                        Stój!


FANTAZY

                        Póki na siodle
Dosiedzi jedna kosteczka Polaka,
To będzie rąbać!


RZECZNICKI

                        Bah!


FANTAZY

                        Jeśli ją podle
Opuszczę, to mi w twarz pluń! — Do widzenia!


RZECZNICKI

Poczekaj! jakże to było?


FANTAZY

                        Podchodzę —
Widzę ją z dala — nad brzegiem strumienia
Smętnie idącą: — już się na pół godzę
Z tą dawną myśli moich Pelejadą —
Wtem — patrzę: jakiś Kałmuk przed nią staje —
Pokorny zda się z razu — czy z doradą
Czy z prośbą?… Słucham, co? — wtem klasły gaje:
Dała mu ręką w twarz — do oczu skacze —
On ją porywa wpół, jak zwierz unosi…
Horor!! puść — konia sam, biegnę, kulbaczę —
Lecę… Jeżeli ten Major się zgłosi
O swego człego do sądu, daj parol
Za mnie, że człowiek ten wymazan z pułku
Znajdzie się w piekle!…

/ Wybiega. /


RZECZNICKI

Widzę, że wziął rzecz z poetycznej strony!
A więc ja szłapię także — dla trzeźwienia
Różnych mdlejących; a zaś dla obrony
Od diabła, z którym już walczyć nie mogę,
Wezmę na bryczkę moją księdza Logę.

/ Chce wychodzić, wchodzi IDALIA. /



SCENA SZÓSTA


IDALIA

Ha! Pan Rzecznicki?


RZECZNICKI

/ zdziwiony. /

                        Co widzę?!


IDALIA

                        Dlaczego
Oczy Pan sobie przecierasz? — Zapewne
Cieniem się, marą wydaję dla niego!…
Obadwa macie serca bardzo rzewne:
Płaczecie trupów, nim umrą; a żywych
Macie za mary, gdy wam stają w oczy…
Cóż więc? natrętna jestem dla szczęśliwych?


RZECZNICKI

Czy ja śnię?


IDALIA

                        Cóż to?


RZECZNICKI

                        Róże z jej warkoczy
Mówił Fantazy — powylatywały!
Baszkir uchwycił ją w pół, jak narcyza!…


IDALIA

Gdzież są ci państwo? — i gdzie jest dwór cały?
Słyszałam, że już młodych intercyza
Jest podpisana: — wszystkie serca mocy
Zebrałam — świadkiem szczęścia być przychodzę.


RZECZNICKI

/ z szyderstwem. /

To więc ten Kałmuk…?


IDALIA

                        Co za Kałmuk?


RZECZNICKI

Nocy
Szecherazady!


IDALIA

/ wzgardliwie. /

                        Czy tu Panu szkodzę
W jakich intrygach?


RZECZNICKI

                        Bynajmniej! nie widzę,
Abyś mi Pani teraz w czem szkodziła.
Sam jestem tylko w ogromnej intrydze:
Przed chwilą Pani Hrabina tu była
Porwaną…


IDALIA

                        Jakto? ja?! — przez kogo, proszę?


RZECZNICKI

Przez.. przez… przez…
Do siebie.
                        W zmowie jest baba z Kałmukiem —
Głośno.
Pani, jak widzę, masz wielkie rozkosze
Jak dawniej, rządzić amorowym łukiem,
Wszystko zamieniać jak pędzel Albana
W obrazek pełny róż i Kupidynów —


IDALIA

Co to za Sfinx jest nowy? — Proszę Pana
Mówić tu prozą!


RZECZNICKI

                        Śród róż i jaśminów
Stojąc, jak słońce, co oku doskwiera —
Z oczu olśnionych kochankowi zniknąć —
Zniknąć z Centaurem, tak jak Dejanira —


IDALIA

Jak Dejanira?… Pan musiał nawyknąć
Lub do poezji, albo też do wódki
I spirytusu — żałuję Go mocno!


RZECZNICKI

Widać, że Pani czas wystarczył krótki
Na tę przejażdżkę, zdrowiu tak pomocną
I fantastyczną —


IDALIA

                        Czy Pan do mnie gada?


RZECZNICKI

Pytam się Pani, czy koń dobrze niesie?


IDALIA

Jaki koń?


RZECZNICKI

                        Centaur.


IDALIA

                        Jestem bardzo rada,
Że Pan tak mocny mitolog — w zakresie
Swojego głupstwa.


RZECZNICKI

                        Jam także szczęśliwy,
Że Pani wracasz bez żadnego szwanku.


IDALIA

Dziękuję, że Pan dla mnie taki tkliwy.


RZECZNICKI

A gdzie jest Nessus?


IDALIA

                        Czy pan?… Mój kochanku,
Zawsześ lokajski spełniał obowiązek:
Gdy Fanio w Rzymie był, toś od służącej
Mojej dostawał dla niego podwiązek,
Róż, co na balu na piersi gorącej
Uwiędły; stałeś jako szpieg, przy bramie
Czekając, abyś doniósł, gdzie wyjadę…
A ja mówiłam: oto psie ma znamię
Ten człowiek — wierny jest! i nad gromadę
Ludzi wiernością wyższy jest ten człowiek;
A więc ma dobre serce, myśli świetne.
Choć więc spod twoich szarych, wężych powiek
Odrażająca szła skra; nieszlachetne
Choć z ciebie jakieś pary wychodziły
I odrażały mnie instynktem ducha: —
Tylem zdobyła, że mi stał się miły
Twój widok i głos dla mojego ucha
Umiłowany. — Miej więc dziś torturę
Z tej jednej męki, która żre głęboko
Tą myślą: żeś był podniesiony w górę,
Że w jednej stałeś opinii wysoko,
Że w jednej myśli ty byłeś istotą
Wyższą nad ludzi, żem była gotowa
Klęknąć przed tobą: — a ty byłeś błoto,
Jednego nie wart spojrzenia i słowa,
Chodzący dowód, że mój sąd o świecie
Był sądem młodej kobiety — pomyłką!
Teraz tu jesteś marszałkiem w powiecie:
Jego pieniądze wzniosły cię! Z posyłką
Już cię nie pośle po mego trzewika
Albo po zwiędły kwiat — pan teraz z ciebie!
Lecz to, co ludziom serce tu odmyka,
Szczęście… to ciebie tak, jak kreta grzebie
W intrygi — w lochy idące podziemnie —
W pochlebstwa, które ci u niego służą. —
Cóż? — czemu teraz Pan już nie drwisz ze mnie?
Jakąż to mnie Pan po stepach podróżą
Prześladowałeś?… Mów! — uwieńczę laurem
Komiczny talent Pana. Cóż? — ciekawa,
Z jakim mnie tu Pan wyprawiasz Centaurem?!…
Milczysz?


RZECZNICKI

                        Więc to jest ta koszula krwawa,
Którą dał Nessus?


IDALIA

                        Cóż, ciągle te żarty?!


RZECZNICKI

Wybacz mi Pani! — Cha! cha! cha! — nie mogę —
dozwól mi Pani, że będę otwarty
I spytam; dobrą Pani miałaś drogę?
Czy trakt byt bity i gładki i suchy?
Czy zdala widać było Kapitole?
Ach!… jak to się te nazywają muchy
Świecące, proszę Pani… czy lucziole
Za konia grzywą leciały jak grzywa
Z gwiazd? — Wszak podobno tak bywa w Italii —
Słowem, czy Centaur ten, który porywa
Z konia chwytając dziewicę w pół talii —
Czy nie obraził?


IDALIA

                        Więc Panu się zdaje,
Ze ja porwaną byłam?


RZECZNICKI

                        Tak wieść niesie.
Zresztą patrz Pani — państwo i lokaje
Wszystko rozbiegło się oto po lesie…


IDALIA

Gdzie?


RZECZNICKI

                        Całe nasze poszło towarzystwo
W pogoń za Panią — sprzyja pora ranna —
Fantazy nawet tak jak na myśliwstwo
Wziął trąbkę.


IDALIA

                        I on?!


RZECZNICKI

                        A panna Diana
Wzięła lornetkę.


IDALIA

                        Ha!


RZECZNICKI

                        I Pani Fanio
Wziął pistolety.


IDALIA

                        Zrozumieć nie mogę.


RZECZNICKI

Ja także, wierny sługa, chciałem za Nią
Pędzić się jak wiatr, wziąwszy księdza Logę,
Nie wiedząc, czy ślub, czy pogrzeb wypadnie
Z natury rzeczy.


IDALIA

                        I Pan sam we dworze?


RZECZNICKI

Samiutki!


IDALIA

                        I dwór wyjechał gromadnie?


RZECZNICKI

Wszyscy! i Baszkir nawet przy Majorze
Poczwałowali.


IDALIA

                        Więc i Pańska żona?


RZECZNICKI

Jak to!?


IDALIA

                        I żona Pańska z nimi razem?


RZECZNICKI

Ja tutaj jest na kształt Korydona,
Tęskniący za jej dalekim obrazem.
Szczęście to dla niej, bo z tą katolicką
Duszą, o Pani słysząca przygodzie…


IDALIA

Jak to? — ja z panią Omfalią Rzecznicką
Tu przed godziną gadałam w ogrodzie.


RZECZNICKI

/ zmięszany. /

Pani żartuje…


IDALIA

                        Nie żartuję wcale!
Owszem mówiła, że ci chce siurpryzę
Zrobić: — ubrała się w błękitne szale
I w blondynową wielką moją kryzę —


RZECZNICKI

I w Pani kryzę?! —


IDALIA

                        Nawet wyznać muszę,
Że Pana chciała podejść w moim stroju
I pomieniała się na kapelusze
Ze mną.


RZECZNICKI

                        I pieszo szła?


IDALIA

                        Jak dla podboju
Serca Pańskiego!


RZECZNICKI

                        Szła pieszo?… ogrodem?…


IDALIA

Przez parkan do mnie skoczyła z powozu.


RZECZNICKI

Prru! prru! prru!


IDALIA

                        Że mnie naśladuje chodem,
To wiesz…


RZECZNICKI

/ do siebie. /

                        Czuję dreszcz — prru! ściętym od mrozu!


IDALIA

Czy Panu słabo?


RZECZNICKI

                        To nic…
Do siebie.
                        Z mego łona
Wychodzą mrówki, za serce mnie chwyta
Głośno
Czy Pani pewna, że to moja żona!


IDALIA

Jak to?


RZECZNICKI

                        Może to kto?… jaka wizyta?…
Ktoś wzrostem do niej podobny?… jej talia
Nie jest znacząca…


IDALIA

                        Ja panu powiadam
Wyraźnie: Pani Rzecznicka Omfalia,
Z którą ja…


RZECZNICKI

                        Więc — więc — więc do nóg upadam!

/ Chce wychodzić. /


IDALIA

Gdzież Pan?


RZECZNICKI

                        Niech Pani Hrabina przebaczy! —
Droga mi każda chwila i minuta.
Do siebie.
Ten Kałmuk… moja żona… sto kartaczy!!…


IDALIA

Ha! więc tu jakaś intryga popsuta — —


RZECZNICKI

Tak, tak! intryga jakaś —
Krzyczy przez okno.
                        Wyprząc z bryczki,
A włożyć siodło!


IDALIA

                        Pan jest niespokojny?


RZECZNICKI

Ale czy Pani pewna?


IDALIA

                        Przez uliczki
Te jaśminowe szła…


RZECZNICKI

                        I Kałmuk zbrojny?…


IDALIA

Co?


RZECZNICKI

                        Kałmuk zbrojny podjechał?


IDALIA

/ śmieje się. /

                        Cha! cha! cha!
Teraz rozumiem!…


RZECZNICKI

                        Tak, Pani rozumie,
Że taki afront…


IDALIA

                        Przejażdżka!.. Gdzieś macha
Z Kałmukiem, jak wiatr —


RZECZNICKI

/ przez okno. /

                        Ten szelma nie umie
Położyć siodła!… podepnij strzemiona!
Ale jeszcze raz błagam na kolanach,
Czy Pani pewna, że to moja żona,
Którą — —


IDALIA

                        Tak — którą —


RZECZNICKI

                        Niesie po kurhanach.
Nie! nie, nie! — bo to przechodzi granice
Wszelkiej na świecie znanej… tak nie było!…
Ale —


IDALIA

Być mogło!


RZECZNICKI

/ krzyczy w okno. /

                        Wkładaj-że terlicę!
Na Boga! Czy ty masz serce, Hawryło?!
Cóż ty tam myślisz?!


IDALIA

                        Więc Pan także kłusa
Jako Kupidyn w obrazku Albana?…


RZECZNICKI

Pani widziałaś ją?…


IDALIA

                        Nim przez Nessusa
Była porwaną…


RZECZNICKI

                        Pani dzisiaj z rana
Widziałaś?


IDALIA

Dzisiaj.


RZECZNICKI

                        Czy spytać pozwoli,
Jak to być może dawno?


IDALIA

                        Niezbyt dawno!


RZECZNICKI

Karczmy dwie! — jeśli jechali powoli,
To przy tych karczmach… To jest bardzo jawno,
Że jeszcze nie są w lesie… Tak, być muszą
Przy karczmach… Gdyby tam jaki znajomy
Był taki dobry!…


IDALIA

                        Nim do lasu ruszą…


RZECZNICKI

Ha! Pani ze mnie drwisz?… Niech trzasną gromy
We mnie i w moją hańbę!!

/ Wybiega. /


IDALIA

                        Przecież — człowiek!
Gdy ból mu wszystkie zęby powyrywał,
Zacierpiał sercem, krwią — i trysnął z powiek
Iskrą człowieka. — Lecz jak długo pływał
W błocie i patrzeć nie pozwolił z góry
Na konwulsyjne swoje śmieszne męki!
Ja, nawykniona śród każdej tortury
Nadziei z serca, a trucizny z ręki,
Za wszem gotowa powitać wypadek
Uśmiechem — albo śmiertelną bladością.
Lecz ten rozsądny i kościany dziadek
Za swą porwaną poleciał Jejmością
Już bez rozumu — na wychudłej szkapie,
Butów cholewy pokazując szare. —
I to się zowie świat zimny, co chrapie!
Kiedy mu serce, miłość albo wiarę
Wspomnisz — wszystko to romansem nazywa!
A gdy sam w romans wpadnie — kawał błota —
Jak żyd na koniu wychudłym się kiwa!
Gdyby na drodze stały, podruzgota
Apolinowe posągi! i wróci
Z małżonką w ręku, jako Hesperyda
Z jabłkiem. — O ten świat — że anioły smuci,
Nie dziw! — Mnie samą wzgarda i ohyda
Bierze, gdy widzę, że takie gadziny
Rozsądkiem przeciw egzaltacji świszczą?
A jakież to w tym domu były czyny
Ludzi, co sercem i rozumem błyszczą?
Przedali córkę — mnie, natrętną marę,
Chcieli oddalić — jak? — afrontowaną!
Tak że mi chyba wziąć habity szare
I za klasztorną trzeba było ścianą
Przeżyć ostatek… Precz, serca przedajne! —
Za was rumienię się, jak róża sromu. —
Szczęście, że blisko konie mam rozstajne.
Powrócę — sama — do smętnego domu
Z moją niedolą i z mojem cierpieniem
Dawnem, lecz mędrsza stokroć doświadczeniem.




AKT CZWARTY



SCENA PIERWSZA

/ Mieszkanie hrabiny Idalii. /

/ RZECZNICKI i HELENKA, która uprząta pokój. /


RZECZNICKI

Helusiu, widzisz — do waszego domu
Musiałem z moją żoną — była chora.
Proszę, nie mów też Panienka nikomu,
Że ja tu konno z nią. Tego wieczora
Miałem przypadek — powóz mi się złamał;
Musiałem na koń wziąć — żona mi słabła…
Czy doktór już był?


HELENKA

/ do siebie. /

                        O! to się wykłamał!
Żona w malignie mówi, że przez diabła
Była porwaną…


RZECZNICKI

                        Co mówisz Acanna?


HELENKA

Mówię, że Pani Marszałkowa chora.


RZECZNICKI

Tak, chora trochę. Ta przejażdżka ranna…
Ona ma nerwy słabe… do wieczora
Na koniu… aura zła… więc nieco słaba…
To to kobieta delikatna, święta!


HELENKA

/ na stronie. /

O! delikatna ta czerwona baba! —
Prawda, że teraz tak jak z krzyża zdjęta
I rozczochrana…


RZECZNICKI

                        Patrzaj no Acanna,
Czyj to jest powóz?


HELENKA

                        Jedzie Pani nasza!


RZECZNICKI

Idź, proszę, czy tam mojej żonie wanna
Przygotowana? Niech się nie rozgłasza
Ta awantura między służącymi…
Idź — ja tu Panią przyjmę i powitam.

/ Helenka odchodzi — wchodzi IDALIA. /



SCENA DRUGA

/ IDALIA — RZECZNICKI. /


IDALIA

/ nie spostrzegając Rzecznickiego. /

O! jak tu miło! drzewami ciemnymi
Pozasłaniane okna — piersią chwytam
Powietrze pełne kwiatów…
Zobaczywszy Rzecznickiego.
                        Co?! Pan u mnie?


RZECZNICKI

Pani, pod samym jej domem… wypadło
Do Niej zajechać…


IDALIA

                        I żona?


RZECZNICKI

                        Jak w trumnie,
Jako grobowe, okropne widziadło.


IDALIA

Tak?…


RZECZNICKI

                        Tak, Wielmożna Mościa Dobrodziejko,
Tutaj, na moich przyniesiona rękach.


IDALIA

Gdzież ją Pan?… lecz nie! nie jestem tak dziką,
Ażebym w Pana wycierpianych mękach
Szukała zemsty. Czyś Pan mógł zasłonić
Przed ciekawością sług?


RZECZNICKI

                        Pani, ja sądzę…


IDALIA

Że?


RZECZNICKI

                        Że nie wiedzą…


IDALIA

                        Chciałabym obronić
Pana, więc muszę… Nessus?


RZECZNICKI

                        Wziął pieniądze.


IDALIA

To słuchaj mnie Pan! — Awantura taka
Dla was, którzy ta jesteście na świecie
Nakrochmaleni — każdy pół Polaka,
A pół aktora we własnym powiecie,
Jak na aptecznych pułkach różne flaszki
Z etykietami: ten polityk dzielny —
Ten sensat — a ten dowcipny na fraszki .
Wam by, powiadam, niosła cios śmiertelny
Śmieszność, zabiłaby was na wiek wieków,
Na dzieci wasze spadła i na wnuki!
Bo z was można drwić, lecz tak jak z kaleków —
Nie potrącając nigdy krzywej sztuki
Waszego ciała. — Twoje więc kalectwo
W dowcipkowaniu było: — a tyś ranny
W ten garb rozumu na całe sąsiedztwo
Sławny!… Rogaty miesiącem Dianny,
Zgubiony człowiek! jeśli ja na siebie
Nie wezmę garbu twego, i niosąca
Ciężar, ciężaru tak nie upotrzebię,
Że skrzydlatością i blaskiem miesiąca
Moje ramiona dumne u wachlarzy
I upiękni mnie, zamiast ciebie zabić. —
Pozbądź więc, proszę, Pan tej smętnej twarzy,
Ja Mu przyrzekam przynajmniej osłabić
Pierwsze wrażenie — oczu mych szafiry
I postać moję ułożywszy zgodnie
Ze smutną rolą nowej Dejaniry…


RZECZNICKI

Nie! To nie może być! — ja udowodnię,
Że jestem człowiek!


IDALIA

                        Lecz, szanowny Panie,
Tu przyjechałeś z żoną, twoją bryczką.
Kałmuk pieniądze dostał — i dostanie
Rozkaz milczenia. — Ja stoję z pożyczką
Mego honoru — ty szlachcic, bierz sumę,
Ani się pytaj! — bierz ją bez procentu!


RZECZNICKI

Ja także, Pani, mam tu swoję dumę
I tę rzecz biorę także z fundamentu…


IDALIA

Lecz patrz! Hrabiostwo Respektowie jadą: —
A więc ty powiesz im, że twoja żona…?


RZECZNICKI

Ja nie wymówię tego.


IDALIA

                        Więc tą radą,
Którą ci dałam, nie gardź! — Rzecz skończona!
Ja byłam w stepie przez ciebie odbitą —
Ja jestem teraz w łóżku mojem chora…
Mów — żartuj ze mnie — baw ich — bądź kobietą,
Baw ich plotkami…


RZECZNICKI

                        Lecz tego wieczora
Ja moję zrobię rzecz…


IDALIA

                        Dobrze, pozwalam,
Lecz do wieczora ja rzecz moję zrobię
I te małżeństwa wasze porozwalam —
Albo… odejdę was, a wy na grobie
Grajcie komedją.

/ Odchodzi. /


RZECZNICKI

                        Zda się dobra rada:
Na czas niech ona będzie tu na celu
Żartom. Ja potem zrobię rzecz nie lada;
Bo trzeba, żeby na obywatelu
Nie było plamy —



SCENA TRZECIA

/ Państwo RESPEKTOWIE wchodzą z DIANĄ i STELLĄ. /


HR. RESPEKT

                        Witaj mi, Rzecznicki! —
A cóż tu? mówią — chora!


RZECZNICKI

                        Tak, tą jazdą —


HR. RESPEKT

Cyt! cyt!… to jej dom — to kościół delficki!
Widzisz — przywiozłem całe moje gniazdo.
I Major z nami, ale go ukryłem
Poza kulisy; w sam czas wyprowadzę
Na perypecją… Ja z nim długo żyłem;
To prosty człowiek, dobry — —


HRABINA

                        Czy ma władzę
We wszystkich członkach?


RZECZNICKI

                        Co?


HRABINA

                        Czy ją oszczędzał?


RZECZNICKI

Tak, dosyć — —


HR. RESPEKT

                        Czy gdzie nie zawadził w lesie?


RZECZNICKI

Nie.


STELLA

                        Więc nie bardzo rumaka rozpędzał?


HR. RESPEKT

Dosyć — widzicie, iż stanął przy kresie.
To dosyć… lecz nas nabawił kłopotu:
Wszyscy w cierniowej jesteśmy koronie! —
Widzisz, Rzecznicki, takiego powrotu
Nikt by nie życzył swojej własnej żonie.
W głębi — taka rzecz jest niemałej wagi!…
Co to jest?!… krew się na to każda burzy.


RZECZNICKI

Gdzie jest Fantazy?


HR. RESPEKT

                        Brakło mu odwagi!
W ogrodzie chodzi — wena mu tam służy —
Coś komponuje…
Do żony.
                        Wypraw do ogrodu
Dianę, niech ze Stelką idą obie…


HRABINA

Czy położyli jej na głowę lodu?


RZECZNICKI

Tak, położyli.


HR. RESPEKT

                        Przywieźliśmy tobie
Kapelusz —


RZECZNICKI

                        Jak to?


HR. RESPEKT

                        Przestrzelony z łuka,
Strzałą rogaty — tak, strzałą rogaty!
Widzisz — był rozkaz dany dla Kałmuka,
Ażeby leciał jak Amor skrzydlaty,
A nie dał tobie odbić tej hrabiny —
Major mu to sam wyraźnie powielił.
Otóż on widząc twe rycerskie czyny,
Gdyś go dopadał: przymierzył i strzelił —
Jak gdyby na twój rycerski kartelusz
Odpowiadając — prosto tobie z łuka.
Szczęście, że trafił cię tylko w kapelusz!
Stelusiu, niech go Kajetan poszuka,
Niech tu przyniesie.
Stella wychodzi.
                        Pokazać ci chcemy,
Że twój rycerski czyn nie uszedł oka;
I ubierzemy ciebie, ubierzemy
W strzały — —


RZECZNICKI

                        Rzecz to jest zanadto wysoka,
Aby żartować…


HR. RESPEKT

                        No — ty jesteś skromny,
Ja wiem; ty skromny jesteś. Cały w locie —
Możeś był nawet sobie nieprzytomny,
Gdy cię ten Kałmuk — —


RZECZNICKI

/ przerywa. /

                        Tak, Hrabio, w istocie!…


HR. RESPEKT

Gdy cię ten Kałmuk ubrał, ubrał w strzały —
Numida jakiś — —


RZECZNICKI

                        Więc Pan wie?


HR. RESPEKT

                        Numida,
Mówię ci, jeździec jesteś doskonały!
Widzisz — talent się taki zaraz wyda,
Mój ty kochany Rzecznicki!


RZECZNICKI

                        Co, Hrabio?


HR. RESPEKT

Daj, niech cię z serca uściskam!… Szałaput!
Jeżeli w tobie lata nie osłabią
Tej żyłki, to gdzieś zrobisz verte-caput.
Orlando! — gonił się jak za podradem!
Orlando!


RZECZNICKI

                        Hrabia się powtarza…


HR. RESPEKT

                        Drogi!


RZECZNICKI

/ do siebie. /

Zemszczę się!
Głośno.
                        Czy Hrabia jadąc moim śladem
Nie znalazł… czy gdzie nie postawił nogi
Na tym papierze..? Otóż to przypadek!
Intercyza mi wypadła z kieszeni.


HR. RESPEKT

Cóż! ty sam stoisz jak układów świadek —
Rzecz małej wagi — papier się odmieni —
Lekka odmiana! Nową intercyzę
Przypieczętujesz litewską Pogonią.
Tak! Pogoń teraz weźmiesz za dewizę,
Pogoń ognistą — z uwieńczoną skronią..
Lecz widzę, że zły jesteś… a to zwykła
Rzecz w ludziach, co się heroizmu wstydzą —
Wstydzą i tak się czerwienią jak ćwikła,
Kiedy się nagle w laurach jasnych widzą,
A niby niemi gardzą… Moja żono,
Pójdźmy na ogród z dziećmi, nim Hrabina
Zgodzi się naszą postać zasmuconą
Oglądać.

/ Wychodzą. /


RZECZNICKI

                        Piekło! piekło!… Starowina
Pod paznogcie mi w nogi wbija drzazgi!
Na mękach jestem!…

/ Wbiega FANTAZY. /



SCENA CZWARTA

/ RZECZNICKI — FANTAZY. /


FANTAZY

Rzecznicki, jestem trup!


RZECZNICKI

                        Co to się znaczy?!


FANTAZY

/ rzuca się w fotel. /

Okropny, mówię, miałem pojedynek!


RZECZNICKI!

Z kim?


FANTAZY

                        Z tym Moskalem…


RZECZNICKI

                        Tysiąc sto kartaczy!!
Bez sekundantów?!


FANTAZY

                        Wieczny odpoczynek
Mów za mnie… jestem trup!


RZECZNICKI

                        Na Pana Boga!
Gdzieżeś raniony? jesteś żywy, cały!


FANTAZY

Mówię ci, że już moja prawa noga
W grobie… i moje złote ideały
Biorą twarz czaszki. W myślach moich zamęt
Wskazując na biurko.
Masz papier? siadaj, proszę i bierz pióro:
Chciałbym… w trzech słowach tutaj mój testament
Napisać…


RZECZNICKI

                        Słuchaj…


FANTAZY

                        Pisz! —
Rzecznicki siada i bierze pióro do ręki.
                        Milijon z górą
Mego majątku, kiedy się spienięży —
Zamienić w złoto, w jeden zlać pierścionek
Spleciony kształtem saturnowych węży —
Poświęcić — wyryć na nim: *trup małżonek*
*Swej narzeczonej* — I Pannie Dyjannie
Wtoczyć go. Jeśli nie weźmie — w staw rzucić!


RZECZNICKI

/ wstając. /

Czyś ty oszalał?!


FANTAZY

                        Ja tej młodej pannie
Winienem wiele, — Gdybym mógł powrócić
Z grobu, to życie zacząłbym inaczej,
Prościej — i młody starałbym się o nią.
Jutro — jak ona w trumnie mię zobaczy:
To pewny jestem, że mnie siostry dłonią
Uściśnie… Ale ostatnia godzina
Moja… innym się tu duchom należy.


RZECZNICKI

Panie Fantazy! w imię Ojca, Syna…
Gdybym cię nie znał…


FANTAZY

                        Dość! czas szybko bieży..
Do grobu spieszno — a strach!… Nie idź za mną!
Bo gdybyś i szedł: to nie trafisz wcale;
śmierć ma tebańską stolicę stubramną:
Jedne są bramy jak krwawe korale
Czerwone — inne są jak perły białe;
I białe, bez ran, duchy przez nie wchodzą.
Bądź zdrów!… Królestwo mego ducha całe
Niezbuntowane, ale z ciała już się płodzą
Robaki… i te w ustach słowa zimne
Są robakami…


RZECZNICKI

                        Niech cię sto piorunów!!…


FANTAZY

Ha! ha! ha! teraz pod laurami drzemnę
I Plutonowych dosiędę biegunów
We śnie… Rzymianin jestem…

/ Wychodzi. /


RZECZNICKI

                        Co to znaczy?!
Na Boga! muszę widzieć się z Majorem
Twarz w twarz: on mi to wszystko wytłómaczy
I pod właściwym te rzeczy kolorem
Musi obaczyć ze mną, i traktować
Jak ze człowiekiem…

/ Wchodzi IDALIA. /



SCENA PIĄTA

/ RZECZNICKI — IDALIA. /


IDALIA

                        A cóż?


RZECZNICKI

                        Niechaj Pani
Leci! Fantazy coś zaczął wariować…
Wszyscy w tym domu jak powariowani!
Ja także myślę po wariacku skończyć.
Do nóg upadam!..

/ Wychodzi. /


IDALIA

                        Co mówił? — Fantazy
Wariuje? — Cóż to? — Ach, jak łatwo złączyć
Miłość z szaleństwem! Są to dwa wyrazy
Nierozłączone. — Wariacja więc wraca
Do tych różanych uczuć, owiniętych
Girlandą kwiatów i gwiazd, i zbogaca
Krainę duchów, moc pieśni natchniętych
Rzucając wiatrom… Ach! gdyby godzina
Tego żywota, gdy mnie ciągle poił
Z serca, jak z czary! — Gdy na kształt murzyna
Otellowego — w sztylet się uzbroił
I przyłożywszy mi do piersi — czekał,
Czy w oczach moich strach, czy uśmiech będzie?
A uśmiech z oczu moich nie uciekał,
Ale jak pająk, który z blasku przędzie
Swe pajęczyny złote na szafirze
Jakiego kwiatu: podobnie mi radość,
Że się przez jego śmierć do nieba zbliżę,
Opromieniała oczy. — O! jak bladość
Śmierci daleka była od tej bieli,
Którą on wtenczas zwał alabastrową!
O! jak mi dobrze było, na pościeli
Granitów rzymskich — z pochyloną głową
Nad nim, oddychać różami Cezarów
I widzieć, jak się w tym człowieku rodzi
Nowy ideał wieków, pełny czarów,
Który mu całą przyszłość rozpogodzi,
Jeśli nie skala się tem ludzi błotem
I nie zapragnie spić się moszczem wina.



SCENA SZÓSTA

/ HELENKA wchodzi. /


HELENKA

Pani nie przyjmie więc Hrabiny?


IDALIA

                        Potem.


HELENKA

Koniecznie Panią chce widzieć Hrabina,
Ze łzami prosi.


IDALIA

                        Więc wpuść ją, Helenko;
A gdyby chciał tu wejść i pan Fantazy,
To… to mnie ostrzeż wprzód jaką piosenką,
Albo przed drzwiami kaszlnij kilka razy.
A teraz wpuść tę Walterskotkę…

/ Helenka wychodzi. /

/ Wchodzi HRABINA RESPEKTOWA. /


HRABINA

                        Droga!
Moimi łzami zlana — krew bym dała!
Bogdaj by tutaj nigdy moja noga
Nigdy, ach! nigdy więcej nie postała:
Jeśli ja winna co, że tobie, duszo
Anielska, taki sztylet!… Ja to czuję…
Wszystkie się żółci we mnie tem poruszą,
Bo ja kobieta, bo mnie także truje
Ten świat, przeciwko nam ciągle i wszędy
Na wspak idący… Ja tego Majora —
Gdyby nie mój mąż — to bym do komendy
W łańcuszkach była odesłała wczora
Z mojego domu! — O! kraj nieszczęśliwy,
Gdzie Moskal, widzisz, pijany robi burdy,
A my musimy cierpieć!… Jak Bóg żywy,
Polacy dawniej byli haraburdy,
Lecz teraz… są mniej, niż…


IDALIA

                        Nie płacz, Hrabino,
I nie utyskuj: moja reputacja
Jest taką dzisiaj odzłoconą cyną
I woskiem…


HRABINA

                        Ja wiem, że ci aprobacja
Ludzi niczem jest; bo ty — w sobie złota,
W sobie zamknięta, jak brylant bez ceny —
Pogardzasz każdą garścią tego błota,
Którem świat… Lecz ten z nad Oki czy Leny
Major — prawdziwy jakiś barbarzyniec —
Wstyd mi, że w moim domu — wstyd mi wielki!
To ja zelżona! Wyjdę na gościniec
I siędę w karczmie, bo obywatelki
Dom stał się karczmą…


IDALIA

                        Odmieńmy rozmowę,
Proszę… Powiedz mi, gdzie wyprawę szyto
Dla twej Dyjanki?


HRABINA

                        Ach! ja tracę głowę!
Ten mariaż!… Głowę mi, Pani, nakryto
Jak kuropatwie… jam ani wiedziała,
Że pan Fantazy… nie jest sercem wolny.


IDALIA

On wolny.


HRABINA

                        I tyż to mówisz, Idalko?! —
On! co powinien był, a był niezdolny,
Uznać, że tobie będąca rywalką
Moja Diana — bez pochlebstwa gadam —
Gaśnie, jak świeca gaśnie w słońca blasku…
O nie! Ja jemu teraz w oczy zadam
Fałsz! — Nie myśl, proszę, że my go w zatrzasku
Trzymamy, jako złowionego szczygła;
On wolny —


IDALIA

                        Wolny?… wszakże już kontrakta
Pomiędzy wami —


HRABINA

                        O nie! tyś prześcigła
Za rzeczywistość. Czyżby jakieś akta
Mogły poprzedzić czyn, gdzie miłość sama…
Ty to rozumiesz — mariaż jest osnuty
Na sercu —


IDALIA

                        O tak, na sercu.



SCENA SIÓDMA

/ Wpada STELLA na scenę. HRABINA RESPEKTOWA — IDALIA. /


STELLA

                        Niech Mama
Leci!…


HRABINA

                        Co?!


STELLA

                        Dianka — —


HRABINA

                        Co?…

/ Wybiega ze Stelką. /


IDALIA

                        Mariaż popsuty
Sercem! — Zeszła się Dianka z panem Janem —
Sztambuch przejrzała i zeszła się w sieni
Twarz w twarz z tym pięknym brązowym ułanem,
Co teraz nosi koszulę z pierścieni
I burkę — straszny na miłości scenie
Aktor…
Wbiega HELENKA.
                        Helenko, cóż?


HELENKA

                        Panna omdlała
I padła głową swoją na kamienie.
Gdy ją podjęto, z czoła krew się lała,
Zbladła jak kreda, a łkała jak dziecko.


IDALIA

Ale nie mocno ranna?


HELENKA

                        Nie! przytomna…


IDALIA

/ do siebie. /

Czuję, że scena ta była zdradziecką;
Ten sztambuch — potem on — taka ogromna
Nagłość — i takie przejście…
Głośno.
                        Daj mi burnus!
Lecz nie — ja się tam teraz nie pokażę;
Tu będę, jak ten brązowy Saturnus,
Co nieruchomy siedzi na zegarze
I pod nogami swymi ma godziny
Obracające się…



SCENA OSMA

/ Wchodzi LOKAJ i niesie karteczki i sztylet. /


LOKAJ

                        Pani, ten bilet…


IDALIA

Co widzę?! — Boże! Boże mój jedyny!
Czyta.
Daj burnus!… Ha! ha! ten wenecki sztylet
Tu?! Jezus! Maria!

/ Wybiega ze sztyletem, a bilet zostawia. /


HELENKA

                        Co to?


LOKAJ

                        Pan Fantazy
Dał mi i kazał pani oddać w ręce.

/ Helenka bierze bilet i czyta go. /


HELENKA

Niezrozumiale są dla mnie wyrazy!
Próżno ten papier w rękach gnę i kręcę.
Muszę biec za nią.


LOKAJ

                        Daj, niech ja przeczytam!
„Schadzka ostatnia dusz naszych na ziemi
Dziś o północy…”


HELENKA

                        Pana Boga pytam,
Czy jest tutaj sens?


LOKAJ

                        „Czarami złotymi
Ostatni toast dziś — lub z tobą razem
Piję aniołom — albo też samotny…” —
Święty Józefie! za każdym wyrazem
Wykrzyknik, a list taki był wilgotny,
Że na nim moje palce znać wyraźnie
Wydrukowane. — Diabli jacyś wodzą
Pióra tym panom: piszą niepokaźnie
W gzygzaki.
Czyta.
                        „Tam, gdzie na świecie się schodzą
Wszyscy i wiecznie zostają — gdzie Juliet
Obudziła się i zasnęła — czekam”.


HELENKA

Muszę wziąć pani ten łabędzi duliet
I zanieść, bo to rosa. Psy powściekam,
Ażeby panią odstraszyć na zawsze
Od tych przechadzek nocnych po pustyni.
Bo to stworzenie dla ludzi łaskawsze,
Niż zwykle bywa taka monarchini
Zła, jak diablica! — U państwa Rzecznickich
Nie można służyć dla zimna a głodu.
A gdzie jest też dom w rękach jezuickich,
To także trzeba płakać bez powodu
Co piątek, albo oczy trzeć cebulą,
Gdy człowiek idzie na mszę za hrabiną. —
A tu się ludzie w domu jakoś tulą
I…

/ Wpada HRABIA RESPEKT — za nim MAJOR. /



SCENA DZIEWIĄTA


HR. RESPEKT

Gdzie jest Pani?


HELENKA

                        Nie wiem.


HR. RESPEKT

                        Nad dziewczyną
Moją śmierć wisi!… Proszę was, doktora!
Helenka i Lokaj wychodzą.
Majorze! — z naszą ty, widzisz, krainą
Nie jesteś w tonie: jednego wieczora,
A tyleś mi tu napsuł! — Po co było
Tego człowieka przywozić?! — Że dzieci
Poznawszy się tam, sentymentu siłą
Były porwane środ śniegów, zamieci
I strasznych, białych sybirskich hororów…
Że sobie tęczę usnuli z sympatii:
To trzebaż było tu do naszych dworów
Z tej Antologii czy tam Chrestomatii
Wyrwaną kartkę?!… Jednem słowem, mówię,
Żeś Major mi tu — może z serca — aleś
Ćwieków nasypał strasznych pod obuwie!
Ten Sybir — to to straszna jakaś zaleś
I kraj przeklęty!!


MAJOR

                        Nu! Hrabia bogaty —
Tak puskaj, niechaj córka sercem bierze!


HR. RESPEKT

Co mi tam gadasz? Dobryś do harmaty,
Ale nie do serc! — Mówię tobie szczerze,
Że… niech cię wszyscy diabli, mój Majorze!
Zięć mi się gotów ten zerwać z kontraktu!


MAJOR

Który zięć?


HR. RESPEKT

                        Wszak wiesz, że mam zięcia…


MAJOR

                        Może?


HR. RESPEKT

Jak to? — przytomny podpisowi aktu
Ślubnego, wątpisz, że ja wkrótce będę
Kołysał wnuki?… Co? wątpisz?


MAJOR

                        Jej Bogu,
Ja wątpię.


HR. RESPEKT

                        Cha! cha! cha! zięcia pozbędę?…
A to jak?


MAJOR

                        Nu! jak? — Tak karta na rogu
Kiedy zagięta przegra: tak prepały
Diengi. — Nu wot tak zięć Panu Hrabiemu
Może się ze mną grając, przegrał cały.


HR. RESPEKT

Co to jest?! — jak to?! — po co?! — jak i czemu?!
Zięć mój z Majorem grał? i o co chodzi?


MAJOR

Nu tak, o zięcia chodzi.


HR. RESPEKT

                        Zgrał się w karty?!
Głową mi tylko kiwasz Pan Dobrodziej;
Mów proszę… proszę, bądź ze mną otwarty!
Nie wiesz, ile w tem mego interesu,
I jaki kamień na mem sercu leży!


MAJOR

Nu, tak weź hrabia tu z pugilaresu
Ten kontrakt: mój pysk do niego należy,
A do mnie jego łeb — wygrany w karty.
Nu! tak Hrabiemu ja ten łeb daruję,
A z pyska mego ręką honor zdarty
Znajdę u Boga!
Oddaje mu papier.
                        Niech Pan Hrabia czuje,
Że ja nie człowiek zły; — głupstwem zaszkodził,
A swoim własnym honorem zapłacił.


HR. RESPEKT

/ przeczytawszy dany mu papier. /

Piorun szaleństwa w tych ludzi ugodził —
Mózgi pomięszał. — Zięć mój głowę stracił!
Marianno! zięć nasz truje się! Marianno,
Zięć nasz zabija się!

/ Wybiega. /


MAJOR

                        Wot i teatry!

/ Wchodzi JAN /



SCENA DZIESTĄTA

/ JAN i MAJOR. /


JAN

Majorze!


MAJOR

                        A szto? obaczył się z panną?


JAN

Jedźmy w sybirskie nasze mgły i wiatry!
Major mi będziesz ojcem — tak jak dawniej —
I przyjacielem. — Ten świat to zagadka!
Gdybyś ty widział, jak tam najzabawniej,
Najwścieklej na mnie wrzeszczała ta matka:
— „Dzieckoś mi zabił! — idź precz! nie stój blisko,
Podły!… bo śmierdzisz tu prostym żołdakiem,
Bo cuchniesz, cuchniesz tak, jak lokaisko!
Bo cię czuć wódką prostą i tombakiem
Spleśniałym! precz mi z oczu!” — Tyle brudu,
Tyle znalazła przekleństw ta kobieta,
Że ja, com słyszał niegdyś wycie ludu
Wieszającego, ludu, co w jelita
Drgające ręce kładł…
                        Na takie krzyki
Córka omdlała podniosła powieki
I wzrok rzuciła na nią taki dziki,
A na mnie taki anielski, że wieki
Będę pamiętał, jakie są balsamy
W rozmiłowanych oczach u dziewczyny!


MAJOR

Nu, my w Sybirze tobie dziewcząt damy
Piękniejszych…


JAN

                        Jedźmy, jedźmy z tej krainy,
Która mi we snach była szczęścia rajem —
Matką! — a teraz jest taką macochą! —
Słuchaj: nazwała wygnańca lokajem
I w to bolesne me serce tak płocho
Wrzuciła ziarno gniewu…


MAJOR

                        Tak duj babu!
A ja pomogę… Wot, wot! — polskie grafy!
A kazał ty już Kałmukowi drabu,
Żeby zaprzęgał?


JAN

                        Już.


MAJOR

                        Nu, tak waksztafy
Zakurym w trubkach, taj na pożegnanie
Temu szlachectwu dym!


JAN

                        Jedźmy, Majorze!
Temu, kto wpadnie raz w nieszczęścia morze,
Trzeba iść na dno i dać falom głowę. —
Oczęta sine we łzach — bądźcie zdrowe!…




AKT PIĄTY



SCENA PIERWSZA

/ Cmentarz — w głębi kaplica zamknięta. Miesięczna noc. /

/ Wchodzą FANTAZY i IDALIA. /


FANTAZY

Oto są Idy marcowe Cezara
Śmiertelne — bo ty jesteś moją Idą.
Cóż? dotrzymałem słowa… Godzin para
Ostatnich — z tobą! Gwiazdy nasze przyjdą,
Miesiąc nasz złoty już jest i dotrzymał
Słowa — na ucztę śmierci przyszedł pierwszy.
Świat mnie był w takie łańcuchy poimał,
Że teraz pewnie mój sen będzie szerszy,
Gdy oddam ducha. Tony moje drżące
Były boleścią ducha ostateczną. —
Siądź tu. W twych oczach widzę dwa miesiące
Błękitne: — będziesz mi harmonią wieczną,
A oczy wiecznem źródłem światła będą:
Wypiję wszystkie złote z nieb promienie.


IDALIA

Ten cmentarz zawsze był najmilszą grzędą
Mego ogrodu. — Patrz, jakie tam cienie
Czarne pod gęstwą lip! i głazów twarze
I na czarności krzyżów niewidzialnych
Głowice trupie..


FANTAZY

                        Ja ci tam pokażę
Tęczowe duchy, twarze bóstw fatalnych,
Które mi zawsze w nocy były blisko
I to zrobiły, żem tak głupio — marnie
Życie me rzucił.


IDALIA

                        Co tam za zjawisko?


FANTAZY

Nic! to są we mgle chodzące latarnie;
Pewnie szukają nas.


IDALIA

                        Daruj mi, Fanio,
Jeszcze raz spytam ciebie… spytam ciebie —
Bo wszakże życia nie można tak tanio
Oddawać ludziom! bo wszakże na niebie
My zapisani jesteśmy u Boga
I tu aż — przezeń tu przyprowadzeni. —
Słuchaj — zdejmuje mnie tu jakaś trwoga —
Tyś drgnął: jesteśmy oboje ruszeni
Skrzydłami śmierci… Przyszłość ta bez kształtu
Okropność swoję ma. Słuchaj mnie, Panie:
Ja nie doznałam tu żadnego gwałtu.
I ta przyczyna śmierci, to porwanie —
Tak los uczynił, że obelga cała
Spadła na inną zupełnie osobę.
Jam więc jest winna — winna, żem skłamała;
Jam winna, żem tu całą jedną dobę
Chciała aktorką być i podług świata
Fałszem dopomóc sobie na tej ziemi…
Owszem posłuchaj: ta śmierć, która lata
Jak nocny motyl, skrzydły kościanymi
Gruchocąc, marną jest — i nam urąga
Jak dzieciom głupim; — boś nie za mnie mścił się,
Ale za jakąś furią — dziwoląga —
Za Rzecznickiego, który podły krył się
Ze swą obelgą, ze swoją kuchcianą
Żoną, z łachmanem swoim przewietrzonym,
Który ja w domu dziś znalazłam rano
W wannie z rumianku, z fontaziem czerwonym
Na czepcu, z krzykiem i z twarzą koguta,
Na cały cichy dom krzyczącą: gwałtu!


FANTAZY

Cha! cha! cha! Pani Rzecznicka popsuta!
Cha! cha! cha! — Gdyby sam Rzecznicki stał tu
I o truciznę prosił, to nie dałbym
Łezki opiatu! — Cha! cha! żyj, Brutusie!
Cha! cha! cha! jeszcze raz z Rzecznickim chciałbym
Zejść się na ziemi i w tym famulusie
Mego Faustyzmu niewydrwioną stronę
Wydrwić, ażeby drwin posągiem stanął
Na moim grobie. Cha! cha! cha! utonę
We łzach serdecznych! — Cha! Kałmuk archanioł,
Porywający z ręku Jezuitom
Panią Rzecznicką — i w galop — i w galop!…
Cha! cha! cha! śmiech mój gwiazdom i błękitom.
Wiwat typ wszystkich dewotek i salop,
Pani Rzecznicka która była duchem,
W pielgrzymce!! Diabli! diabli! cha! cha! cha! cha!


IDALIA

Ten śmiech — —


FANTAZY

                        Uderzył po głowie obuchem
W posąg piękności — i w szarego stracha
Zamienił tę śmierć, która przy nas stała
Niby cudowna postać z alabastrów,
W gwiazdach, motylach i w miesiącach cała,
Z kobiercem maków, dziewanny i astrów
Pod cichą stopą. — Patrz, jakich komików
Wydaje Polska: aż do grobu śmieszą!
O! o koncercie śmiechu i słowików,
Graj!… Otoczona dziwolągów rzeszą,
Straszliwa, w czepcu — nowa Dejanira
Poprzedza orszak nasz, dwie nasze trumny,
I krzyczy: za mnie ginie syn Zefira
Z córką Aurory!!


IDALIA

                        O! szał nierozumny!…


FANTAZY

Co? wybijam cię ze snu? — Masz! w tej lasce,
W tej złotej gałce jest snu na lat tysiąc…


IDALIA

Więc to trucizna?


FANTAZY

                        Tak! w cukrowej masce
Zamaskowana złość! można by przysiąc,
Że rzecz uczciwa.


IDALIA

                        I nie ma ratunku?


FANTAZY

Jest!..


IDALIA

                        A więc użyj go, żyj dla Ojczyzny!!


FANTAZY

Na to — o! na to trzeba by trafunku
Wielkiego.


IDALIA

                        Aby…?


FANTAZY

                        Aby na siwizny
Majora głowy, która jak Eolid
Harfa pod mojem policzkiem odjękła,
Spadł albo piorun albo aerolit
Przed… przed kwadransem!


IDALIA

                        Jak to?


FANTAZY

                        Aby pękła
Harfa, na której ja honoru strunę
Urwałem… Kontrakt — widzisz — jest wyraźny,
Że północ jednę dziś zapełni trunę —
Na stemplowanem papierze; do kaźny
Weszło pół rubla za ten papier, który
Poważnym kiedyś będzie dokumentem…
Daj laskę!


IDALIA

                        Wieszczu! do góry! do góry!
Śmierć jest okropnym, słuchaj, sakramentem.
Nie jedz trucizny z taką twarzą.


FANTAZY

                        Co to?


IDALIA

Po szatańsku się tobie twarz skrzywiła.


FANTAZY

Nieprawda… śmierć jest tą kolumną złotą
Powietrza. O! w tem powietrzu jest siła!…
O! to powietrze i ciepłe, i wonne,
O! to ramiony mymi ogarnięte,
Ma w sobie duchy piękne i niezgonne,
Jak ja, wyrwane z ciał, dawno poczęte,
Pełne miłości jak ja, niewidziane,
A kształtem swoim świat rozpierające.
Czekaj, przy tobie tak za chwilę stanę
Powietrzem…


IDALIA

                        Widzisz me piersi dyszące?!…
O! znajdź, znajdź jakie słowo większej mocy,
Aby mnie w ciemnej śmierci rozmiłować!


FANTAZY

Patrz — ta kaplica z krzyżem złotym, w nocy
Stojąca jak duch, zacznie tu panować
Ducha naszego siłą… i z kamieni
Miłością świata lać sakramentalnie!
Jutro ten kościół tak się w nas wpromieni,
Jak w smętne światło, i będzie fatalnie
Działał na smutne duchy, serca młode —
Jak pieśń, która nam dzieciom w piersiach dzwoni.
Chodź! do kaplicy cię tej ciemnej wiodę.
Astarte!… o ty, bez lauru na skroni
Nieznanego tu ducha Beatricze,
Którą porwałem i aniołom niosę,
Chodź, chodź! i w Madonn się wpatruj oblicze
I w zachwyceniu świętem daj pod kosę
Miesięczną śmierci cichej twoję głowę!
Co mówię? — na niej stań, jak na miesiącu,
A on skrzydlaty z nami w światy nowe
Uleci — i w słońc ognistych gorącu
Postawi czoła nasze na granicy
Ostatniej, kędy ludzki duch dolata…
Chodź! chodź! chodź do tej, o siostro, kaplicy!
Chodź ze mną! stamtąd nie wyjdziesz bez brata,
Ani bez siostry ja — chociaż oboje
Bez ciał wyjdziemy…


IDALIA

                        Duchu! w ręce twoje,
W twe usta ducha mego! —


FANTAZY

                        Z błyskawicy
Twe usta, duchu mój!


IDALIA

                        Chodź do kaplicy,
Niech świat za nami pędzi!

/ Słychać bliski strzał. /


FANTAZY

                        Stój! co słyszę?
Strzelono…


IDALIA

                        Słuchaj! jęk —


GŁOS MAJORA

                        Pomiłuj Boże!


FANTAZY

Co to jest? kto śmie tę miesięczną ciszę…


GŁOS RZECZNICKIEGO

Ratunku!


IDALIA

                        Nie idź!


GŁOS RZECZNICKIEGO

                        Ohe!


FANTAZY

                        Na ugorze —
Blisko cmentarza…


GŁOS RZECZNICKIEGO

                        Kto tu w Boga wierzy,
Niech mi pomoże! — ho!…


FANTAZY

                        Rzecznicki krzyczy.


GŁOS HR. RESPEKTA

/ za sceną. /

Strzelono!.. niechaj kto na cmentarz bieży!
Stamtąd strzał —


FANTAZY

                        Hrabia! — Zegarek mi liczy
Pięć minut życia… Miałyżby te chwile
Z gadułą starcem tym przeminąć marnie?



SCENA DRUGA

/ Wpada HR. RESPEKT i służba z pochodniami — rozwidnia się głąb sceny. /


HR. RESPEKT

Tu był strzał — tu są!… tu! tu! na mogile
Widzę białego coś… tu! tu latarnie!
Tu Pan Fantazy jest z Panią Hrabiną.
Tu! tu! — oboje żywi, Bogu chwała!
Co robisz? dziecko, stój… Młodzieńce giną,
Idąc na wały, reduty i działa,
A nie tak, jak ty! —
Daje mu skrypt Majora.
                        Struj się tym papierem
I tajemnicę połknij — i żyj z nami!
Spostrzega Majora leżącego we krwi.
Cóż to znów?…


RZECZNICKI

                        Niechaj kto pójdzie z giwerem
Po wodę!…


MAJOR

                        Nu? ja trup… pod chorągwiami
Boharodycy… jak człowiek honoru
Dał satysfakcją… i za honor ginę…
Do Fantazego.
Nu, tak nie będzie teraz z nami sporu
O trumnę. Panie Hrabio… Na godzinę
Dwunastą ja się zamelduję Bogu,
A ty zmów za mnie pacierz — ściśnij ruku,
Praszczaj! — ha, szkoda, że ja się nie mogu
Tłómaczyć jaśniej. — Ja twojego stuku
Po twarzy nie czuł już… Czuł? — to zapomniał:
A nie zapomniał — to odpustył z duszy.


IDALIA

Ach! jak ten człowiek cudownie zogromniał
W śmierci godzinie — prosty…


MAJOR

/ do Idalii. /

                        Łzami pruszy
Duszeczka moja… daj ruku!… nie płacz ty!
Ja stary człowiek — czas do grobu dawno…


FANTAZY

Sprowadzić powóz!…


MAJOR

                        Nu! nu! nu! a zacz ty
Do Chrysta myślisz wozom?… Sławno! sławno!
Wot i żart!… trupa sadzą do karety.
Do Respekta.
Hrabio! na ucho proszę coś…


HR. RESPEKT

/ po chwili rozmowy. /

                        Rzecznicki,
Sprowadź, tu, sprowadź tu moje kobiety.
Pan Major, jako człowiek katolicki — —


MAJOR

Grecki!…


HR. RESPEKT

                        Chce z moją widzieć się rodziną
I niektóre swej myśli testamenta
Objawić…


MAJOR

                        Nu tak! Niech matka z dziewczyną
Przyjdzie i niechaj to sobie pamięta,
Że ja, człek prosty — na śmiertelnym progu
Tak będę prosić o śmiertelną łaskę…

/ Rzecznicki odchodzi. /



SCENA TRZECIA

/ Wpada JAN i KAŁMUK. /


JAN

Gdzie Major?


HR. RESPEKT

                        Tutaj na grobie —


MAJOR

                        Przy Bogu.


JAN

Co to jest?! Pustą znalazłem kolaskę
W karczmie. Wyprawił mnie Major z posyłką.
Sam wyprawiony przodem, byłbym gonił
Aż do Tobolska, gdyby nie przeczucie
I strach… Co to jest? Głowę tak pokłonił,
Jak… jak… jak…


MAJOR

                        Ruku daj.


FANTAZY

/ do Idalii. /

                        Nasze otrucie
Było błazeństwem! Patrz, patrz! jak bez jęku
Przez ręce, oni gadają do siebie…
Patrz, patrz: dziesięć lat sybirskich w tych ręku
Ściśniętych jak wosk…



SCENA CZWARTA

/ Wpada HRABINA z córkami — RZECZNICKI z dala za niemi. /


HRABINA

                        O święci na niebie!
Co to jest?


HR. RESPEKT

                        Cicho! okropny wypadek:
W pojedynku nasz Major zastrzelony!


HRABINA

Patrzaj, list!


HR. RESPEKT

                        Co to jest?


HRABINA

                        Umarł nasz dziadek…


HR. RESPEKT

Co?!


HRABINA

Dzisiaj w nocy.


HR. RESPEKT

                        Ha!


RZECZNICKI

                        Jesteś czerwony,
Jak upiór.


HR. RESPEKT

                        Krew mi uderzyła w głowę
Jakby siekierą.


HRABINA

                        Pokryj to wrażenie!


HR. RESPEKT

To jest odmiana wielka! i domowe
Rzeczy — —


HRABINA

                        Schowajże, mówię, list w kieszenie
I nie pokazuj twarzy, bo ci z oczu
Ta śmierć wygląda i pójdzie pod wnioski.


HR. RESPEKT

Czy wiedzą dzieci?


HRABINA

                        Nie. —
Głośno.
                        Może go w koczu
Można położyć?…


FANTAZY

                        Cyt! Ten sen przedboski,
Który mu igra uśmiechem na twarzy,
Gdy anioł śmierci siwym włosem rusza,
Szanuj! On teraz o czemś takiem marzy,
Że pewnie, pewnie cała jego dusza
Jest jako słońce. — Cyt! oczy otwiera.
Majorze! oto jest z dziećmi Hrabina…


MAJOR

Dajcie mi wody potiahnut' z giwera!
Pije.
Nu tak — jeszcze świat… W imię Ojca, Syna
I Ducha!… Proszę Hrabiny tu bliżej
I dzieci proszę tu — koło mogiły…
Nie mógł ja ludzi kochać ani szczerzej,
Ani otwarciej, jak was. Syn Hawryły
Wołdemar Major, wasz dawny znajomy,
Serdecznie wasze serca umiłował.
Ot i odwiedził wasze dobre domy
Przyjaciel — i tu u was zanocował
Aż do prysudnych dni — Kałmuk! szkatuła! —
Kałmuk odchodzi.
Słuchaj Hrabina. Ja czerkieski plennik,
Porwany kiedyś dzieciątkiem z auła,
Taj zmoskalony — Grek, łotr i moszennik
(Odpusti mnie Boh!) Byłby i generał
Już, tak jak drudzy, by nie Murawiewy,
Z którymi ja był — człowiek i liberał,
Dopóki żyli… Dziś pod tymi drzewy
Ranny, ot wspomniał ja ich sobie czule,
Na własną patrząc krew. Ach! pod senatem
Gdyby ja był miał w sercu tutaj kulę,
Byłoby lepiej — ufff! ze mną i z światem…
Ufff! Apostołów! ufff! ufff! Apostolczyk…


HRABINA

Majorze!…


FANTAZY

                        Cicho, Pani!…


MAJOR

                        Ot ten kolczyk
Od Apostoła ja miał starej matki,
Której kawałek przyniósł wtenczas drzewa
Od szubienicy, ufff! ufff! ufff! staruszka —
Nu, tak ja potem przez Arakczejewa
Wyrobił sobie, że był bez łańcuszka
Posłan w sybirskie komendy w degradzie,
W upokorzeniu… Jak wy mnie poznali,
To ja w domeczku tam małym i w sadzie
Cały dzień trubku kurzył, a wy stali,
Patrząc na smutek mój, że ja milczący
Nie odpowiadał wam, gdzie serce boli. —
Wot liberalność tu, jak żar gorący —
Wot czarny smutek był, wot mej niedoli
Była przyczyna! — Tak gdy panna śpiewa
Piosenki smutne, to ja stojąc w kącie
Wspomniał, bywało, sobie Bestużewa,
Taj potem wspomniał, że ja stał przy loncie
I nie wypalił… Taka boleść była
Na sercu mojem wężem i kamieniem!
Kiedyście znali wy już mnie Hawryła,
Ja tam przed wami stał z upokorzeniem
I z trwogą, że wy mną biednym gardzicie
Jak starym, siwym, durnym liberałem.
…………………………………..
………………………………….
…………………………………..
…………………………………..
…………………………………..
…………………………………..
………………….


IDALIA

                        Na Boga, Majorze!
Krew ci się rzuca z rany — mów spokojnie!


MAJOR

Tu, tak to wszystko wielkie sądy Boże!
Bo ja był kiedyś na tureckiej wojnie,
Z Persami się bił, w kwarantanach służył,
I śmierci palcem dotykał — nie blady!
…………………
…………………
……….

/ Kałmuk wraca na scenę ze szkatułą. /


HR. RESPEKT

                        Cóż to? chory gada?
Zabronić jemu… cóż? zabronić mowy!


MAJOR

Nu, niech Pan Hrabia tu poważnie siada
I słucha, bo ja człowiek już grobowy
Mówię ostatkiem duszy. — Na Sybirze
Ja miał jednego sercem przyjaciela.
Tak my z nim często chodzili pod krzyże,
Na których imię Rumina, Pestela
I drugich — z tyłu jednego kościoła
Postawili my — na cichą pamiątkę…
Tak tam mojego pamięć Apostoła,
Którego kochał ja i lat dziesiątkę
Bez niego musiał żyć!… i byłby skonał,
Gdyby żył dziesięć lat bez przyjaciela!
Nu, on zmocował mnie, sercem pokonał!
Apostoła ja stracił, a Chrzciciela
Dostał, katoryj mnie ochrestił łzami…
Tak cóż ja jemu dam, jak mnie nie stanie?…
Do Diany.
Dziewoczka, siuda! nu tak ty, z różami
Na ustach, stań tu ot przy tym ułanie
I tu rodzicom pokińcieś oboje,
A ja, ja z wami trzeci — Kałmuk, siuda!
Wstając.
Nu ot ja, chociaż ranny, ot ja stoję
I wam do kolan ot…
Klęka.
Na boskie cuda!
Nie odmawiajcie!… przez krew moją proszę,
Nie odmawiajcie!


HR. RESPEKT

Lecz tu związki rodu — —


MAJOR

Słuchaj! — Ja zebrał wielkie, wielkie grosze,
A sam żył z gaży, z mojego ogrodu,
Z domu… No — niegdyś w kwarantanach, srogi
Dla kupców, nu tak przyjął podwieczorek
I okręt sobie przepuścił przez nogi
Z żaglami, z masztem, a chwycił za worek,
Jak za kotwicę — Nu tak i basetla
I skrzypce na to wesele u żyda
Leżą w Hamburgu. — Graf! wot bankocetla —
Do Kałmuka.
Stupaj, stupaj procz! Niech Graf córkę wyda!
My milionery… pfu!!…


HR. RESPEKT

Panie Majorze!
Tu pieniądz, chociaż w dosyć znacznej sumie,
Jest niczem — —


MAJOR

                        Nu ja znaju.


HRABINA

                        Ach mój Boże!
Pan Major może myśli i rozumie — —


MAJOR

Nu ja nie myślę nic…


HR. RESPEKT

                        Bo nasze słowo
Ma pan Fantazy —


MAJOR

                        Nu tak! pan Fantazy —
Ja przed nim pójdę moją siwą głową
W proch…


FANTAZY

                        Stój na Boga! — W proch?… Twoje rozkazy
Są jak aniołów.
Do Diany.
                        Ręka ta szlachetna
Nie była jeszcze moją — dotąd wolna!
Oczarowałaś mnie, jak gwiazda świetna,
Sądzę, że Pani będziesz sercem zdolna
Ocenić powód, dla którego muszę
Tę rękę z mych rąk wypuścić na zawsze! —
Do Idalii.
Brat twój, Hrabino — dziś do Rzymu ruszę
I sądzę, że twe serce, najłaskawsze
Z serc, po królewsku obejdzie się ze mną,
Mniej biorąc, niż dać mogę.


IDALIA

                        Chcę szacunku.


FANTAZY

Pani! przez tę śmierć, tak krwawą i ciemną,
Jestem człowiekiem ochrzczon!… Pocałunku
W serce ten człowiek wart… Żegnaj, Majorze!
Przyślę doktora mego… miej nadzieję!


MAJOR

Nu tak już teraz Pan Hrabia nie może
Odmówić córki. Krew ze mnie się leje —
Ot, z boku mego krew strumieniem leci
I prosi — prosi łaski, zmiłowania!


HR. RESPEKT

Majorze! — no to weź sobie te dzieci…


MAJOR

Ha! ot i z Janem moim moja Dania
Na wieki! — Więcej nie mogę!… W pigułce
Tej pistoletniej sto ognistych mieczy..
Dania — Jan — Dania — poszukaj w szkatułce…
Mnie się do niebios już…

/ Umiera. /




-----



Hugo






I. Ucieczka

    Młoda dziewica dziś w klasztornym murze
Bogu na całe poświęcona życie,
Gdy odrzucała świeże wianku róże,
Łzy z pięknych oczu płynęły obficie;
Gdy pod całunem legła na marmurze,
Ustało prawie drżące serce bicie;
Łzy już nie płyną, lecz bladość straszliwa
Jak w chwilę śmierci jej lica pokrywa.

    Już mrok zapadał, już wieczorne chłody
Wróciły niebu barwy lazurowe.
Przed krzyżowymi kryjąc się narody,
Słońce skwarami utrudzoną głowę
Chowało w Morza Bałtyckiego wody;
Lecz nim się skryło w fale bursztynowe,
Zajrzało w gmachu zasępione skrzydła
Przez szyb kościelnych ciemne malowidła.

    Już lud ze świętych wychodzi podwoi,
Skończone boskich tajemnic ofiary.
Czemuż ten rycerz nieruchomy stoi,
O marmurowe oparty filary?
Twarzy nie widać, ale znać ze zbroi,
Że to obrońca chrześcijańskiej wiary.
Lecz w noc tak późną czegoż jeszcze czeka,
Gdy wszyscy wyszli, on odejście zwleka?

    Stał nieruchomy, jako posąg z głazu,
Co strzeże grobów zimnego marmuru.
Tam coś mignęło? — Nie, to błysk obrazu,
Co tak pozłotą odbija od muru.
Jakiś szmer słychać? — To odgłos wyrazu
Cichej modlitwy, przyniesiony z chóru.
A rycerz zadrżał, to może ze strachu?
W tak ciemną porę! W tak posępnym gmachu!

    Już księżyc wstąpił na niebieskie smugi,
I patrzał w ciche klasztoru ustronie.
Wychodzi rycerz, z rycerzem ktoś drugi;
Oba skoczyli z pośpiechem na konie;
Pewnie miał giermka, pazia do posługi;
Lecz czemuż pędzą tak spiesznie przez błonie?
Czemuż tak prędko z bitej zeszli drogi,
Biorąc się w lasy i dzikie odłogi?

    Z początku żadnej nie wiedli rozmowy;
Starszy ostrogą zachęcał rumaka,
A potem nagle gniew gorzkimi słowy
Wyrwał się z piersi gorącej Krzyżaka:
«Z radosnym sercem jam rzucić gotowy
Kraj ten przeklęty; chciałbym lotem ptaka
Z miejsc tych ulecieć, kędy mojej głowie
Grożą tajemnych wyroków sędziowie.

    Lubię zakonu turnieje, gonitwy,
Ale nie znoszę szpiegów tajnej sprawy;
Od nich uciekam w kraje dzikiej Litwy;
Lasy mi słodsze nad ciągłe obawy.
Jagiełło z bratem tocząc krwawe bitwy,
Przyzwał nas w swoje odległe dzierżawy;
Już zamek trocki do niego należy,
I tam krzyżackich osadził rycerzy.

    Tam ja nad braćmi zakonu przewodzę,
Śledzę Litwinów i spraszam biesiady;
A ufny w silnej i licznej załodze,
Wrogów choć licznych nie lękam się zdrady;
I sąd, co trzymał mych czynności wodze,
Puścić je musiał i stracił ich ślady.
W Litwie podstępem zdrady nie otoczy,
W Litwie nie dojrzy, choć ma bystre oczy.

    Oto krzyżackie zniknęły klasztory,
I błyszczy Niemen szeroki przed nami!»
Zaraz się w rzekę rzucił rumak skory,
Parskał i pianę mieszał z wód pianami.
Na drugim brzegu czerniły się bory,
Srebrnymi nocy uwieńczone mgłami.
Księżyc posępny, płonąc na zachodzie,
Długim się słupem srebrzył w Niemna wodzie.

    Nim je grom spali, nim je ludzie wytną,
Piękne są bory, cudny las sosnowy!
Tysiączne kwiaty w jego głębiach kwitną,
Wiatr tajemnicze prowadzi rozmowy;
Tam dzwonki barwą błyszczą się błękitną,
Owdzie kobierce ściele wrzos różowy.
Przez takie bory zarośnięte wrzosem,
Prędkim tętniły kopyta odgłosem.

    W pośpiechu szybko mijają rycerze
Rozległe książąt na Lidzie dziedziny.
Z wschodzącym słońcem witały się wieże,
Choć cień pod zamkiem zalegał doliny,
Ze słońcem jeźdźców migały puklerze,
Słońcu nadbrzeżne kłaniały się trzciny,
Niejeden pączek przed słońcem rozkwita,
Błyszczy się ziemia kwiatami okryta.

    Lecz prędko szybkie przemknęły rumaki.
Znikł obraz Lidy jak senne marzenie,
Znów ciemne bory, zarośla i krzaki,
I jednostajne rumaków tętnienie.
Słońce, przebiegłszy lazurowe szlaki,
Już za Ponary chowało promienie;
Już cień na ziemię spuszczał się ponury,
Gdy starszy Krzyżak wskazał zamku mury.

    «Patrz! Oto pyszna Kiejstutów stolica,
To ich dzierżawy, kędy zajrzysz okiem.
Nad zamkiem wieża, to pogan kaplica;
Tam między gęstym kadzidła obłokiem,
Boga piorunu szczerozłote lica,
Patrzą się jasnym, brylantowym wzrokiem.
Widzisz to wielkie błękitu przestworze?
To trocki zamek! A to Trockie Morze!»

*






II.
Rycerz sądów tajemnych

    Stokroć weselsze są Malborga gmachy,
Niż te posępne Kiejstuta komnaty;
Ani je srebrne rozjaśniają blachy,
Ani kobierców złocą jasne szaty.
Sala zamkowa jak głuche więzienie,
Wiatr po niej szumi i wolno przewiewa,
Jej głębie wieczne zalegają cienie;
A setne z ziemi wybiegłszy filary,
To się zrastają jak altany drzewa,
To się znów dzieląc na setne konary,
Wspierają różnie łamane sklepienie;
A okna cięte w gwiazd rozlicznych wzory
W dzień dają światło słabe jak o świcie,
Inne, okrągłe lśnią w tęczy kolory,
Dziś okna, jutro strzelnice w potrzebie.
A jedno w sklepień zasępionych szczycie,
Tak błyszczy z dala, jak miesiąc na niebie.

    Choć noc głęboka, choć w tak późnej chwili,
Jeszcze się lampa w ciemnym gmachu pali;
I dwaj rycerze czuwają na sali,
Dwaj, którzy wczoraj jeszcze z Prus przybyli.
Starszy miał szyszak i pancerz stalowy,
I płaszcz szeroki z wizerunkiem krzyża;
A ile razy do światła się zbliża,
Na piersiach miga krzyż dyjamentowy,
I miecz u boku obosieczny, długi.
Znam go! To komtur zakonu krzyżaków,
To młody Hugo… Lecz kto jest ten drugi!
Ile z widocznych poznać mogłem znaków,
Nie miał on jeszcze ostrogi rycerza,
Ani swej piersi krył ciężką kolczugą;
Ubiór miał pazia, lecz pan mu się zwierza,
Pan z nim rozmawia nie tak jak ze sługą.
Słowa Hugona skryte, tajemnicze;
Często na pazia spogląda oblicze.
Bo też oblicze tak piękne, czarowne,
Spojrzenie pazia tak czułe, dobitne,
I oczy jasne jak niebo błękitne,
Ćmią długie rzęsy, gdy nadto wymowne;
Włos jego spływa w złociste pierścienie,
Ale na twarzy smutek, zamyślenie.

    Jakiż to rycerz w tę porę przybywa?
Czarną miał ściśle zamkniętą przyłbicę,
I czarny pancerz i naramiennice.
Olbrzymią postać żelazo okrywa,
Schylił się wchodząc pod wielkie filary,
Stanął w milczeniu i załamał dłonie.
«Czegoś tu przyszedł?» rzekł Hugo ponuro,
«Czyś jest brat rycerz chrześcijańskiej wiary?
Co mi przynosisz?» «Twoją śmierć, Hugonie!»
Czoło komtura okryło się chmurą,
I rzekł do siebie: «Wybadać go muszę»…
«Twa mowa, bracie, śmiercią mi zagraża?
Czyliś gdzie widział Bodelszwingu gruszę?
Czyli z Saudkirchen powracasz cmentarza?»
Na te nazwiska rycerz spuścił dłonie,
I milcząc, tylko dwakroć głowę skłonił…
Pielęgnowany troskliwie w wazonie
W oknach zamkowych kwiat róży się płonił.
Zerwał go Hugo i rycerza bada;
A rycerz milczy, milcząc wziął kwiat róży,
Do piersi niesie i do ust przykłada.
Czoło Hugona posępniej się chmurzy,
Zgasły na licu rumieńca szkarłaty;
Ale dowodów jeszcze nowych szuka.
«Powiedz, rycerzu, czyliś jest bogaty?
Gdzie twoi bracia? Gdzie twoja rodzina?»
«Bogactwem moim jedna złota sztuka,
Bogactwem moim są trzy miary wina;
A brat mój tutaj na mieczu wyryty;
W jednej ma ręce wieniec z róż uwity,
A w drugiej sztylet, co w krwi wroga tonie.
Tacy rycerze są braćmi moimi,
Taka rodzina jest w Czerwonej ziemi,
Czy dosyć na tym? Czy znasz mnie, Hugonie?

    Znasz mnie! I dom mój, i moją rodzinę.
Słuchaj więc, krótkie są wyroku słowa:
Zbrodnia spełniona i kara gotowa.
Znasz wielkość zbrodni, umrzesz za godzinę!
A ty! co pazia pożyczasz ubioru,
Ażeby kazić ludzi świętej wiary;
Tam, skąd przybyłaś, wracaj do klasztoru,
Tam cię czekają wstyd, hańba i kary.»

    Wyszedł, a Hugo jak ze snu się zbudził.
«Czy słyszysz, luba, odgłos jego kroków?
Słyszysz! To poseł okropnych wyroków!
On mi śmierć przyniósł, gdym się szczęściem łudził.
O, łatwiej, łatwiej było skonać wczora,
Dziś szczęśliwemu trudniej mi umierać.
Patrz! Księżyc zaczął przez szyby przezierać,
Słyszysz, jak szumią tam fale jeziora;
Księżyc mnie żegna, żegnają mnie fale.
A sen mój jaki będzie za godzinę?…
Lecz próżno! Próżno! Ja marnie nie zginę!
Mieliżby życiem zarządzać zuchwale?
Czekaj tu, Blanko, zostawiam w tej sali
Ten płaszcz, on w boju plątałby mi dłonie,
Ten hełm z piórami z nadto kruchej stali,
I miecz ten nadto lekki na ich głowy.
Weź, moja luba, i krzyż brylantowy,
On długo, długo błyszczał mi na łonie,
Może ci kiedy przypomni po zgonie…
Nie, ja żyć będę, chcę żyć, moja luba!
Wszak jam w krzyżackim zhodował się domie,
I nieraz sławy szukałem za domem;
Mam miecz, co zdziwia Polaków ogromem;
Mam zbroję, której stal tak twarda, gruba,
Że ją żelazo żadne nie przełomie.
Gdy się tak Hugo na boje ustroi,
Nie wydrą serca spod żelaznej zbroi.

    Jest jeszcze inna ocalenia droga:
Może w świątyni pogańskiego boga,
Można się ukryć w jej lochach podziemnych,
W krętych przechodach i kryjówkach ciemnych;
Ta droga bardziej pewna i ostrożna,
Wszak zdradą zdrady uchronić się można.»

    To rzekł i wyszedł. Straszną zbroję wkłada,
W której już nieraz występował w szranki;
Potem zbiegł szybko przez zakryte ganki
Do świątyń Boga, który gromem włada.
Tu ogień Znicza dymny i ponury,
Czarne filarów łamały się cienie.
Szedł rycerz, ciemne przeglądając mury,
Może w tych murach tajemne schronienie
Zbiegów bezpiecznie do świtu zatrzyma?
Lecz przebóg! Zadrżał: kamienne bożyszcza
Stojąc wokoło święconego zgliszcza,
Żywymi w niego patrzały oczyma.




III.
Zgon

    Nadeszła straszna godzina wyroku.
Znów wszedł do sali mściciel tajnych zbrodni,
Wszedł pod filary i zatrzymał kroku.
Przy świetle blado tlejącej pochodni
Na dłoni rycerz oparty spoczywa,
Ofiara śmierci. Znany płaszcz komtura
Z posępnym krzyżem na barkach mu spływa;
Na hełmie znane kołyszą się pióra,
I dobrze znany krzyż na piersiach miga,
I dobrze znany miecz u jego boku.
Lecz czyliż męstwo tak prędko ostyga?
Hugo ów śmiały, mężny przed godziną,
A teraz śmierci lęka się widoku?
Dlaczegoż kryje lica w obie dłonie,
Czy łzy zasłania, co po twarzy płyną?
Cichość ponura. «Czyś gotów Hugonie?
Biada ci! Milczysz?» Błysnął zamach stali.
Krzyżak się długo nad trupem nie bawił,
Sztylet mu w piersiach rozdartych zostawił,
Spojrzał i z wolna wyszedł z krwawej sali.

    Lecz przebóg! Drzwi się otwarły zarazem,
Wszedł młody rycerz. To on! Hugo młody!
Cały hartownym odziany żelazem,
Męstwem młodzieńcze płonęły jagody.
Wszedł, spojrzał bystro: «Blanko! Blanko droga!
Po co ten ubiór? Te pióra? Ta zbroja?
Czemu tak milczysz? Ach! Na miłość Boga
Odpowiedz słowo? Droga! Luba moja,
Odpowiedz słowo! Przebóg twarz jak sina?
Jej dłoń jak zimna! I szklisty blask oka!
I sztylet w piersiach! Więc biła godzina!
On był tu!…» Zamilkł, tak boleść głęboka
I żal tak ciężki jego serce ścisnął!
Piersi pracują jak wzburzone fale;
Na chwilę w oczach płomień zemsty błysnął,
Lecz go zgasiły nowe łzy i żale.

    «Może myślała Blanka nieszczęśliwa,
Że mnie swym zgonem od zgonu zachowa?
Nie, kiedy szczęścia zerwane ogniwa,
Ja mam żyć? Luba, bądź zdrowa, bądź zdrowa!»

    Księżyc nad rankiem srebrzył zamku wieże,
Niech on nam powie dalszy los Hugona.
Zbójeccy sądów zniknęli rycerze,
A strasznym losem pana przerażona
Cała się służba rozbiegła z wieczora…
Hugo już nigdy nie postał w zakonie.
Gdzież się więc podział? Niech powiedzą tonie!
Niech mówią Nimfy Trockiego Jeziora!
Płakały po nim, a gdy z nocy końcem
Słońce promienną ukazało głowę,
Długo w dzień jeszcze ich łzy brylantowe
Na srebrnych liliach lśniły się przed słońcem.

1829






Ksiądz Marek
Poema dramatyczne w trzech aktach






AKT I

/ Szopa wyporządzona jak na zebranie koła rycerskiego. Wchodzą: Starościc z Barku i Towarzysz pancerny. Słychać z daleka śpiew konfederacki. /


TOWARZYSZ

Słyszysz pieśni, oto z pola
Rycerze nasi wracają.


STAROŚCIC

Mam taką harfę Eola
W Anielinkach nad strumykiem;
Lecz jej struny tak nie grają
Z szumem liści, ze słowikiem,
Tęskno, dziko i żałośnie,
Jak ta pieśń, co w hymny rośnie.


TOWARZYSZ

Wracają pełni zapału,
A ksiądz Marek, karmelita,
Ludziom błogosławi z wału.


STAROŚCIC

Jak miło, gdy młodość rozkwita!
Gdy krwią biją wszystkie żyły,
Rzucić się pod sztandar boży,
Co w stepach z dawnej mogiły
Jak tęcza, którą na chmurach
Słońce gdzieś ojczyste tworzy,
Błyska i na złotych piórach
Dusze rycerskie unosi.
A ta pieśń, co Boga prosi
O łaskę, politowanie,
Taka miła — jak pieśń dziecka,
Rubaszna — jak pieśń szlachecka,
Święta — jak organów granie,
A świeża — jako zaranie
Przyszłych nadziei narodu;
Tak trzęsie całą mieściną,
Że bez żadnego powodu,
Kiedy słucham, łzy mi płyną.


PIEŚŃ KONFEDERATÓW

/ za sceną /

Nigdy z królami nie będziem w aliansach,
Nigdy przed mocą nie ugniemy szyi,
Bo u Chrystusa my na ordynansach,
    Słudzy Maryi.
Więc choć cię spęka świat i zadrży słońce,
Chociaż się chmury i morza nasrożą,
Choćby na smokach wojska latające
    Nas nie zatrwożą.
Bóg naszych ojców i dziś jest nad nami,
Więc nie dopuści upaść żadnej klęsce.
Wszak, póki on był z naszymi ojcami,
    Byli zwycięzce!
Więc nie wpadniemy w żadną wilczą jamę,
Nie uklękniemy przed mocarzy władzą,
Wiedząc, że nawet grobowce nas same
    Bogu oddadzą.
Ze skowronkami wstaliśmy do pracy
I spać pójdziemy o wieczornej zorzy,
Ale w grobowcach my jeszcze żołdacy
    I hufiec boży.
Bo kto zaufał Chrystusowi Panu
I szedł na święte kraju werbowanie,
Ten de profundis z ciemnego kurhanu
    Na trąbę wstanie.
Bóg jest ucieczką i obroną naszą!
Póki on z nami, całe piekła pękną!
Ani ogniste smoki nas ustraszą,
    Ani ulękną.
Nie złamie nas głód, ni żaden frasunek,
Ani zhołdują żadne świata hołdy,
Bo na Chrystusa my poszli werbunek,
    Na jego żołdy.


STAROŚCIC

Ponieśli dalej sztandary,
Poszli dalej z bronią w ręku,
A ta pieśń na fundum wiary,
Anielskiego pełna jęku,
Ściąga nam cudy, zjawienia,
Przelotne niebios humory,
Gwiazdy z grzywą, meteory,
Nocne słońca, łby z płomienia,
Szwadrony w zbrojach nieznanych,
Po obłokach malowanych
Idące truchtem i cwałem;
A jak wczora sam widziałem,
Będąc na straży w mieścinie,
Pana, naszego obrońcę,
Co siedmiomieczowe słońce
Na serca jasnym rubinie
Zapaliwszy, stał na chmurach.
I nie sam świadczę o cudzie,
Ale wszyscy moi ludzie,
Wszyscy szyldwasi na murach
Widzieli ten wizerunek
*Doloris*, jak brał kierunek
Ku wschodowi, świecąc miastu.
Widać, że nasz okręt tonie,
Że potrzeba mu balastu,
Więcej szabel, więcej ducha,
Więcej serca w naszem łonie,
Bo ta wielka zawierucha
Niebios wszystkich nas pochłonie.


TOWARZYSZ

Ksiądz Marek wczoraj to z ducha
Wytłómaczył na ambonie,
Mówiąc o różnej pokusie.
Miecze te, powiada, bolu,
Bolące w Panu Jezusie,
To są, gorsze od kąkolu,
Wady na ojczystem polu,
Z których boleść ma ojczyzna.
Pierwszy miecz, co w niej usterka,
Mówił, jest to francuzczyzna,
A drugi miecz — to szulerka,
A trzeci — to kieszeń stratna,
A czwarty — kobiece rządy;
Piąty — to sprzedajne sądy,
A szósty — zawiść prywatna,
A siódmy — zgniłe sumienie.
Te wszystkie, mówił, ościenie
W jednem sercu, co je mieści,
Zatknięte ręką morderczą,
Jako błyskawice sterczą;
Jak słońce srebrne boleści,
Słonecznik siedmio-mieczowy,
Co ma w środku serce Boże
A na rękojeściach głowy
Do panów naszych podobne.
I znów o każdym upiorze,
O każdym mieczu, magnacie,
Mówił powieści osobne,
Jak sędzia na majestacie,
Sądzący zbrodnie czerwone…
Potem kazał przed ambonę
Przynieść trumnicę z kościarza,
I sam z ognistą powieką,
Nogą odrzuciwszy wieko,
Kiedy się pył ruszył z kości,
Krzyknął: oto proch cmentarza,
Który w żywych obecności
Będzie sądzon, jak wy sami
Kiedyś, nakryci trumnami,
Przez lud będziecie sądzeni…
Oto jest proch z trupa rdzeni!
Oto jest jedna z piszczeli,
Co może na karabeli
Spoczywała do starości.
Jeśli ty, mówił do kości,
Z pod twojej rysiowej delii,
Przy czytaniu ewangelii,
Szabli dobyłaś na światy,
Ręko, bądź błogosławiona!
Lecz jeśli wy, stare gnaty!
Wy, spróchniałe dziś ramiona!
Wy, drżące palców kosteczki!
Dla jakiej prywatnej sprzeczki
Dobyłyście z pochew miecza,
Chłopską porąbały chatę!
Jeśli ty, ręko człowiecza,
W sygnetach a krwią ociekła,
Podpisywałaś utratę
Naszych pogranicznych grodów,
Jeśliś cały naród wlekła
Za włosy w trumnę narodów
I poiłaś go piołunem,
Ręko hańby, idź do piekła!
Rzekł i kością jak piorunem
Uderzył z czarnej ambony
Pomiędzy lud przerażony,
W sam środek czerni, szepcącej
O tej kości latającej,
O tym poruszonym prochu,
O tym niespokojnym grobie.
Aż ksiądz znowu ręce obie
Zanurzywszy w trumny łonie,
Czerepem się na ambonie
I głową trupa oświecił.
Czerep pacierzom polecił
I czcił pogrzebową rzeczą:
To go malował w przyłbicy,
To w karbunkułach korony,
To w cierniach, co kość kaleczą;
Aż ten czerep uśmiechniony,
Wziąwszy prawie twarz człowieczą,
Co się uśmiecha, nie sroży,
Jak drugi spowiednik boży
Zaczął naliczać z ambony…


STAROŚCIC

A tym czasem obrażony
Pan marszałek, szlachta cała,
Tem ruszeniem z grobu ciała,
Tem urąganiem z magnatów,
Tą obelgą antenatów,
Zamyśla porzucić sprawę.


TOWARZYSZ

Co mówisz?


STAROŚCIC

                        Będą ciekawe
Dzisiejsze panów narady.
Patrzaj, regimentarz blady
Z manifestem o głos prosi;
Ale oczu nie podnosi
Na czoło marszałka dzielne.

/ Wchodzą i zasiadają na ławach: Pan Marszałek Konfederacyi Krasiński, Pan Regimentarz Pułaski, Ksiądz przełożony karmelitów i wielu ze szlachty. /


REGIMENTARZ

/ z manifestem w ręku /

W imię Boga nieśmiertelne!
I w imię Bożego Syna!
I w imię Bożego Ducha!
Przed tym światem, co patrzy i słucha,
Jak się nasza krew tu lać zaczyna
I wulkanem pomsty z nas wybucha,
I wulkanem jęków świat przeraża;
Przed ziemią, co nas spotwarza,
Że już ojczyzny nie mamy
I o nią się dobijamy
Z mieczem w ręku; przed tronami,
Któreśmy kiedyś zakryli
Od Turka naszymi szablami;
I przed dzieciątkiem, co kwili,
I przed starcem, co grób kopie,
I przed chłopkiem, który siada
Jak Ceres na złotym snopie
I płacze, gdy o nędzy gada;
Przed magnatem, co krew żłopie,
Ludu wnętrzności wyjada
I złoto skrwawione chowa;
I przed tą, która jest wdowa
Po mężu za kraj poległym;
I przed wiekiem już ubiegłym,
I przed tym, co w czasów prądzie
Na sąd trupów naszych idzie…
Wydarci przeszłej ohydzie,
Stajemy z tem pismem na sądzie;
Sądem krwi nie przerażeni,
Ani dumni, ani bladzi
W środku rzezi i płomieni,
Przy biciu gwałtownych dzwonów;
Pany na czele czeladzi,
Wodze na czele szwadronów,
Księża tłum prowadząc niemy
W blasku krzyków i kagańców,
Dawnych świętych zmartwychwstańców;
Na sądzie wszyscy stajemy!
I podnosząc ręce blade
I wskazując rany święte,
Tę wszystkich narodów zdradę
I to morderstwo nie święte,
Na naszych spełniane ciałach
Rzucamy w czasu koryto.
Bogdajby kiedyś odkryto,
Że na tych przekleństwa skałach
Zatrzymane ludów wody
Pierś swoję o nas rozbiją,
Staną i w kałużach zgniją,
Nie mogąc wejść na te wschody,
Któreśmy sypali sami
Wiekom, kładąc się trupami.
Bogdajby kiedyś odkryto,
Że tu, gdzie nas zabijano,
Ludów patronkę zabito;
    Że tu, gdzie Polski kolano
Pierwszy raz przed nędzą klękło,
Nowa jest ludów kalwarya;
    A tam, gdzie jej serce pękło,
Gdzie zapłakała jak Marya,
Jest miejsce lamentowania;
    A tam, gdzie ją kat pogania
Knutem, cierniami i spiżem,
A ona padła pod krzyżem,
W koronie z blasków słonecznych,
Jest miejsce upadków wiecznych
I śmierci okropna przystań.
    A tam, gdzie matka rycerzy,
Choć w grobie, w grób nie uwierzy,
Jest miejsce wieczne zmartwychwstań,
Jest duch, co z grobu wyrywa
I kos żadnych się nie boi.
Panowie! to miejsce stoi!
To miejsce — Bar się nazywa!
Tu my, rycerze bez plamy,
Z odkrytą przed Bogiem głową,
Pod chorągwią Jezusową
Za kraj nasz poumieramy,
Zatknąwszy wieczne sztandary
Dla miłości i prawdy i wiary.


MARSZAŁEK

Szanowny regimentarzu,
Mówisz tak jak na Golgocie,
Mówisz tak jak na cmentarzu.
I tak by się nam w istocie
Należało dziś zachować:
Krzyże nosić i całować,
Samym je zatykać w ziemię,
Nauczając przyszłe plemię,
Jak los przeciwny pokona,
Za prawą rękę i lewą
Dać się przybijać na drzewo,
Aby widział nasz morderca,
Że otworzywszy ramiona,
Pokazujemy i serca.
Ale sądzę, mój kolego.
Że wola Nieśmiertelnego
Chowa nas na większe czyny.
Więc z tej ubogiej mieściny,
Gdzieśmy się teraz zamknęli,
Nie chciałbym uczynić jeszcze
Grobu dla obywateli.


REGIMENTARZ

Panie! przechodzą mię dreszcze!
Z gwałtownego chłonę żaru!…
Pierwszy raz ktoś mówi w radzie
O hańbie… o wyjściu z Baru.


MARSZAŁEK

/ dobywając w pół szabli /

Hańba! Cóż to mi ty?


REGIMENTARZ

                        Panie,
Niech twoje słowo zostanie
W gardle, szabla niech się kładzie
Do snu i niech się nie budzi.
Dawno ja żyję śród ludzi!
Z różnymi panami żyłem,
Obelgi nieraz znosiłem
Dla ojczyzny i dziś zniosę.
A jeśli kto mimowolną
Obaczy na rzęsach rosę
U obelżonego starca,
To wszakże i mnie mieć wolno
Przy białej siwiźnie marca
I lód, co szkłem w oczach świeci.
Bo ja mam aż czworo dzieci,
Aż czworo żywych pod niebem;
A gdy na mnie hańba spada,
To, panie, tym jednym chlebem
Nas pięcioro się najada.
A czy to łza w oczach stoi
I błyszczy w źrenicy biednej,
To pięciorgo się napoi,
Panie, z tej wielkiej łzy jednej…
Bo kto na świat się nie gniewa
Często, chociaż łez nie leje
W serce — rzeki łez wylewa.


MARSZAŁEK

Jeślim obraził — boleję.


REGIMENTARZ

Dosyć. Gadajmy o Barze.
Więc wola jest rzucić miasto…


MARSZAŁEK

Dosyć spojrzeć tu na twarze…
Żaden tu nie jest niewiastą,
Ani dzieckiem nie jest w duchu;
Widziano nas przy harmatach.
Lecz dać się ciągnąć w łańcuchu?
I przy ruskich kazematach
W błocie przed Braneckim legać?
Mnie… co jestem z panów panem,
Nazywać jego hetmanem?
I grzeczności z nim przestrzegać?
Być jego sługą? Gdy mogę,
Do Turczech dziś pojechawszy,
Jutro tu powrócić krwawszy,
Zgnieść tę moskiewską stonogę,
Stanąć mu butem na głowie,
Królowi napędzić strachów.
Cóż? czy nieprawda, panowie,
Że tak lepiej! z hufcem spachów!


SZLACHTA

Lepiej!


MARSZAŁEK

Zgodne głosy słyszę…
A oto patrzcie dobywa listu tu pisze
Pan Potocki, nasz podczaszy,
Że Turek już Moskwę straszy,
Nad Prutem stanąwszy w sile.
Cóż mu po naszej mogile?


SZLACHTA

/ krzycząc /

Do Turków całymi szwadrony!

/ Wchodzi Ksiądz Marek. /


KSIĄDZ MAREK

Niechaj będzie pochwalony
Jezus Chrystus… Szatan głuchy

/ na stronie /

Żadnej nie dał odpowiedzi.
W tej szopie widać złe duchy
I zło… co otworu śledzi,
Aby zerwać naszą zgodę.

/ głośno /

Gdzie tylko okiem powiodę,
Zasmucone widzę twarze.


REGIMENTARZ

Mój księże, źle z nami w Barze,
Myślimy z miasta uchodzić.


KSIĄDZ MAREK

A miastem kto ma dowodzić?


REGIMENTARZ

Na cóż dowództwa w pustoszy?


MARSZAŁEK

Dosyć tej wojny kokoszej!
Tej manifestów papierni!
Byliśmy krajowi wierni
I wiernie jemu dotrwamy.
Lecz tu w Barze już nie mamy
Prochu, jadła ni pieniędzy.
Gorszy pocałunek nędzy
Niż pocałunek Judasza;
Bo często odwagę zdradza
I wszystkie cnoty rozprasza,
I w śmierci — hańbę doradza.


KSIĄDZ MAREK

Marszałku! panie narodu,
Czyś ty dzisiaj doznał głodu?
Otruł się na miejskiej wodzie?
I pomyślał o tem w głodzie,
Ażeby naród opuścić?
Pan Bóg ci może odpuścić,
Jeśli to się w głodzie stało,
Jeśli twoje biedne ciało
Zaczęło się trząść na kości.
Pan Bóg jest pełny litości,
Jeśliś głodny był… przebaczy.
Lecz, panie! o ta stodoła
Tego mi nie wytłómaczy,
Przez jakiego ty anioła
Ducha… byłeś ogłodzony?
Powiedz? czy upiór czerwony,
Jakie rodowe widziadło
Odpycha od ciebie jadło?
Straszy cię? jeść nie pozwala?
Albo krwią okrzepłą kala
Ten chleb, który bierzesz w usta?
Mówisz o nędzy?… Ta pusta
Stodoła, ta szopa Żyda,
Panie, pałacem się wyda,
Jeśli ją który z twych wnuków
Ujrzy wygnańca oczyma.
Patrzaj, co tutaj jest bruków
Z jedwabi… gdzie okiem trącę,
Dywan na powietrzu trzyma
Srebrne gwiazdy i miesiące,
Kwiaty, takie winogrady,
Że dają oczom pokusy.
Więc także blade turkusy
Patrzą niby na obrady
Z szabel brylantowych czoła,
Jakoby oczy aniołów.
Więc ten dom i od kościoła
Bogatszy… bo dół kościołów
Często z ludzkich trumien bywa
A tu morze złota pływa
Po pas w tej żydowskiej stajni.
Więc jeżeli wy przedajni?
Czego nie daj, Boże wielki,
Kto was kupi? gdzie są fanty?
Kto znajdzie takie brylanty,
Coby waszej krwi kropelki
Były godne? warte były?
    Więc wyznaj, że ani nędza,
Ani głód jedzący żyły
Poradził — ale ta jędza,
Co krew polską dawno chłepce,
Tchórzostwo do ucha szepce…
    Nie chwytaj za miecz, człowieku!
Ja ksiądz prosty, powiem tobie,
Że tu leży Polska w żłobie,
Lecz Polska nie tego wieku,
Żywa — nie przez nasze czyny.
Szanuj sen świętej dzieciny,
Która, gdy oczy otworzy
A uczuje boleść ciała,
Najpierwej będzie płakała,
Taka ją ciemność zatrwoży
Z naszych grobów uczyniona,
I brak matczynego łona
Tak ją w żłobeczku rozkwili.
Szanuj!… bo tu, gdzieśmy żyli,
Śród naszej niby opieki,
Bogu i ziemi na chwałę,
Poczęło się dziecko małe,
Które będzie żyło wieki!
O! gdybyś wiedział, jak one
Przed narodami wystrzeli,
Jaką ogromną koronę
Włoży — jakie berło chwyci;
Chociaż wódz obywateli,
Co są w rodach znakomici,
Nie śmiałbyś przed tą maleńką
Ruszyć ni szablą, ni ręką,
I stałbyś tak u podwoi,
Jak żebrak przed królem stoi.
Ja ci nie powiem, kto ona,
Pozwalam jak szaleńcowi
Pożyć, a sam też w ramiona
Nie wezmę piastować żłobu —
Bom jest już podobny snowi,
Bliski męczeńskiego grobu.
Ale, że tu jest to dziecię,
To wiedzą małe ptaszęta
Świegocące mu w błękicie,
Gdzie słoma wichrem podjęta
Błękit niebios pokazuje…
Koń to już wojenny czuje,
W kącie stojący przy sianie;
Bo kiedy poczucie ducha
Pójdzie ludziom w urąganie,
To świat go podlejszy słucha,
I nieraz harfą się stanie,
Na którą duch Boży dmucha,
Aż słońce się ludziom odsłoni…
Człowieku! niech cię Bóg broni,
Abyś zwątpił o proroctwie!
Bo wkrótce! w całem sieroctwie
Twego nieszczęsnego rodu,
Gdy odrzucon od narodu
Krwią się do krzyża przyklei,
Sercem przylgnie do przyszłej ojczyzny;
Nie zostanie — prócz nadziei,
Żadnej po ojcach puścizny;
Nie zostanie, gdy wyjęczy
Całą boleść; tylko, panie,
Oto się chwytać tej tęczy,
Którą przez wieków otchłanie
Z proroczych ust teraz ciskam.
Więc się nie dziw, że tak błyskam
Jak Mojżesz, duchem natchnięty,
Żem jest jako ów Jan święty,
Widzący to… co ja widzę…
Bo zaprawdę, jestem w lidze
Z duchami i ze świętymi!
A chociaż niski na ziemi,
To duchy okryte zbroją
Na ramionach moich stoją!
I kończą się gdzieś w bezkońcach,
W świecie, gdzie gwiazd zawierucha,
W gwiazdach, w meteorach, w słońcach,
Za słońcami — w słońcu ducha.


MARSZAŁEK

Czegóż chcesz w tej exaltacyi?
I co ma ona za związek
Tu? gdzie pierwszy obowiązek
Zbawić panów, naszych braci,
Szlachetnych ludzi ostatki?


KSIĄDZ MAREK

Panie, zostań, z tej gromadki
Nie zginie żaden.


MARSZAŁEK

                        Kto ręczy?


KSIĄDZ MAREK

Pan.


MARSZAŁEK

                        Co za znak?


KSIĄDZ MAREK

                        Zagrzmi działo.

/ po chwili milczenia słychać strzał /

Czy słyszycie, że zagrzmiało,
Aż belka w stodołach brzęczy
Jak echo kościelne nad ludem.

/ Wchodzi Artylerzysta polski. /


ARTYLERZYSTA

Panie, pękło nam na ćwierci
Jedno działo, ale cudem
Puszkarze uszli od śmierci;
Myślą, że świat cały runął,
Śledzą, kto ognia podsunął
I kupią się… a szlachectwo
Już krzyczy: ogień i zdrada…


MARSZAŁEK

Czyli to boskie świadectwo
I głos, który z niebios gada?
Czy zrządzenie przypadkowe?
O to nie zachodźmy w głowę
A jeśli takie portenta
Brać nam za rozkazy z nieba,
To harmata rozpęknięta
Mówi… że wyjeżdżać trzeba,
Unosząc ducha i serce.

/ Wstaje. /


KSIĄDZ MAREK

Zabierz z sobą te kobierce,
Własnością są twego rodu.


MARSZAŁEK

Gdzie ja ogrody zasadzę,
To ptaszki z mego ogrodu,
Nawet gdy się wyprowadzę,
Mają prawo żyć wiszniami:
Choć tu jedwab jest murawą,
A hafty złote drzewami;
Ten, kto ma do gruntu prawo,
Ma prawo do drzew i kwiatów.

/ Wychodzi. /


KSIĄDZ MAREK

Więc sprzęt twoich antenatów
Pójdzie do Żyda rabina,
Który wynajął stodołę.


REGIMENTARZ

Upadać Polska zaczyna!
Zarzucam żupana połę
Na oczy, by nie widziano,
Czy z twarzą wstydem rumianą,
Czy z twarzą łzami zalaną
Stary Pułaski odchodzi.
Pole teraz waszej młodzi,
Niechaj nowe gniazdo lepi;
Bo oto my wodze starzy
Jako żebrakowie ślepi,
Uchodząc z narodu straży,
Ręką macamy, gdzie wrota,
Co na wygnanie prowadzą.
Niech wam duchy boskie radzą!
Niechaj rośnie patryota
I nowy kościół zakłada…
Co do mnie… byłaby zdrada,
Gdybym nie szedł za Podole,
Gdzie pan marszałek nas wiedzie.


KSIĄDZ MAREK

Szablę zostawiasz na stole!


REGIMENTARZ

Kto był na cudzym obiedzie,
Nie bierze sztućców gościnnych,
Ale zostawia dla innych
Zaproszonych na dzień drugi;
Weźcież miecz pańskiego sługi
Przeze mnie tu zostawiony
I czyńcie nim, co potrzeba:
Na ucztę wołajcie wrony
I kruki, i pomsty z nieba.

/ Wychodzi. /


KSIĄDZ MAREK

Szabla mi się nie należy,
Lecz przez nią Pan Bóg uderzy.

/ Przypasuje pałasz. /


KSIĄDZ PRZEŁOŻONY KARMELITÓW

Ja także na żadną zgrozę
Nie wydam pańskich ołtarzy.
Lecz obnażę z relikwiarzy
I sakramenta uwiozę,
Aby splamione nie były.


KSIĄDZ MAREK

A cóż nam zostawiasz? mogiły?
Ojcze! ojcze przełożony!
Gdyby tu jedna owieczka
Pańska, jeden człek raniony
Miał zostać w nędznej mieścinie,
Co podobna do okrętów,
Na morzu rozpaczy ginie:
Gdyby ten jeden, o panie!
Ranny wołał sakramentów?
Rękę swoję kładł na ranie,
Głowę zwiędniałą pokłonił
I tchu duchowego bronił
Z rozpaczą w zawrotnej głowie,
Aż Pan Bóg przyjdzie i powie
Słowo ostatniej pociechy:
«Przebaczone ci są grzechy!
Duszo święta, wychodź z ciała»
Gdyby jeden został taki,
Najlichszy między żebraki,
Pańska by przy nim została
Myśl i miłość pańska przy nim…
A myż co, mój księże, czynim,
My, co o jutrze nie wiemy,
A tu grzeszni zostajemy.
Aby tego jutra dożyć,
Gotowi żywot położyć,
Nakryć się prochu mogiłą,
Ducha oddać w ogniu, w dymie.
Byle się tylko święciło
Przenajświętsze Boga imię
W obliczu świata i szyków,
Nad trupami szyzmatyków;
Byle hostye krwią rumiane
Wilgotne naszymi łzami
I w niebo exaltowane
Drżącymi rannych rękami,
Exaltowane i drżące,
Póki stanie mocy w kościach,
Świeciły na wysokościach
Ludom jak pełne miesiące
Pośród pożarnych płomieni…
A gdy na to odważeni
Zostajemy tu na rzezie,
Ty myślisz? ojcze wielebny,
Że nam kto Boga uwiezie?
Że nam Bóg jest niepotrzebny
Charłakom jęczącym w nędzy?…
Więc pan tej jedwabnej przędzy
Nie chciał zwlekać przez hajduki
I zostawił złote bruki,
Po których chodził wspaniale,
Jak na opuszczonej skale
Morze swe perły zostawia!
Więc drugi, którego wsławia
Nie ród, lecz wielka ofiara,
Droższa od pereł, rubinów,
Uczyniona ze krwi synów…
A przecież? kiedy go wiara
W moc własnej szabli odbiegła,
Zostawił ją, aby strzegła
Rzeczy od człowieka świętszych,
Kościołów i serc gorętszych
A osadzonych na Bogu.
A ty sam z kościoła progu
Uchodzisz! ksiądz poświęcony!
I gdybyś twymi ramiony
Mógł, co Samson z dawnych czasów,
Wyrwałbyś bramy z zawiasów
I poniósł z sobą wydarte,
A potem przedawał ćwieki…
A gdyby co były warte
Okna, co patrzały wieki,
Niby źrenice tęczowe,
Które anioł w ołtarz wsłupił,
W skrwawioną Chrystusa głowę,
Tobyś je, panie, wyłupił,
A potem nosząc przedawał
Kawał szkła… za ziemi kawał,
Łan tęczy, za łan pszenicy…
Ja wiem, że w twojej winnicy,
Gdy zbierzesz coć urodziła,
Nie będzie ptaszyna piła
Słodkiej rubinowej wody
Z żadnej sierocej jagody;
I zaćwierka gdzieś na płotach,
Mówiąc: jak ci ludzie bozi
Zapomnieli o sierotach!…
    Lecz ksiądz, co Boga uwozi
I ucieka z nim za bramy,
Tego my jeszcze nie znamy
W Polsce od dawnego wieku!
A co ty wiesz? ty człowieku!
Czy Bóg nie chce zostać z nami
I patrzeć, jak umieramy?
I karmić sakramentami?
I dusz naszych wszelkie plamy
Krwią swoją obmywać drogą?
A co ty wiesz? czyli trwogą
Włożon do twoich zanadrzy
Duch sakramentów nie zadrży?
I nie zlęknie się tych kości,
Gdzie żaden już duch nie gości?
A co wiesz? czy tajemnice
Po sakramentach zamknięte
Nie pierzchną, by gołębice,
Nie zlecą się w jedno święte
Miejsce… gdzie były już miecze,
A teraz jest pokój boży…
W to biedne serce człowiecze,
W moją pierś, co się otworzy
Pełna radosnej boleści
I wszystkie! wszystkie pomieści!
Nie… Boga nie weźmiesz zgoła,
Boć to nie jest tobie dane…
Oto idę do kościoła,
Sakramenta porwę w dłonie
I pójdę… i sród kul stanę.


KSIĄDZ PRZEŁOŻONY

Temu księdzu na ambonie
Tumanić ludem zakażę.

/ Wychodzi. /


KSIĄDZ MAREK

Idźcie! idźcie… a ja w Barze
Z ostatkiem ludu zostanę.
Zbiorę całą moję rzeszę,
Tęcze moje chorągwiane
Na miejskich wałach rozwieszę
I odprawię nabożeństwo
Święte do krwawego krzyża:
A Pan, co ludy uniża,
Da mi tryumf… lub męczeństwo
I swoję wolą pokaże.

/ Wychodzi z resztą szlachty. /

/ Wchodzi Żyd Rabin. /


RABIN

Teraz my tu gospodarze.
Zamiećmy izbę po panach.
Nu… jest zysk na tych dywanach.
Kto zyska, a kto też straci
Na tej to konfederacyi?
A Moskal dywany kupi…
Judyt! Judyt… heyne! heyne!

/ Woła do drzwi bocznych. /

/ Wchodzi Judyta. /


RABIN

Nu, co ty szejne morejne
Zapłakana?… szlachcic głupi
Nagadał się i wychodzi…
A mnie pan marszałek dobrodziej
Nie zapomniał! Pan kochany!
Podarował mi dywany.
Nu! czemu ty głupia szlochasz?


JUDYTA

Ojcze, jeśli ty mnie kochasz,
To porzuć te darowizny.
Na co nam?… my bez ojczyzny!
Na co nam takie wystawy?


RABIN

To dobrze, ale te ławy
I te makatne pościele
Ja schowam na twoje wesele,
Aby ty na nich usiadła.


JUDYTA

Obwiniesz mnie w prześcieradła,
Złożysz trupa na drabinie,
Każesz wynieść, nim zadniało.
A jak goim spotka ciało,
To przeżegna się i minie;
A jak dziecko, to będzie się bało
I u matki się rozpłacze
I pod rańtuchem ukryje.
Nu, a jak kruk, to zakracze,
Nu, a jak pies, to zawyje,
A jak księżyc, to pobladnie,
A jak gwiazda, to upadnie,
A jak słońce… Nie, my Żydzi,
Nas nigdy słońce nie widzi
W prześcieradła obwiniętych.
Szybko na cmentarz niesionych;
Bo my na prawach przeklętych
Pośród ludzi przerażonych
Naszą modlitwą gorącą,
Naszą mogiłą stojącą,
Krwią białych macowych przaśnic
I blaskiem naszych szabaśnic
I tajnych komor ciemnością
I tą żółtą naszą złością,
Co się w oczach jadem kręci,
My tu na wieki wyklęci,
Jak ogromne cherubiny,
Co w trumnach zamkniętych siedzą.
Nu, a ci ludzie nie wiedzą,
Co ja mogę, kiedym sroga,
Co ja wiem od Pana Boga,
Jaki ja im garnek z gliny
Ulepię? co duchem zrobię?
Jaki duch w mojej osobie?
Nu, ja wczora na konwalie
Na mogiłki poszła nasze
I patrzała na batalie,
Na działa i na pałasze,
A w prochu był obłok jazdy,
A kule jak srebrne gwiazdy,
A bomby nad nimi w górze
Jako płomieniste róże,
A wystrzelone harmaty,
Jeszcze do góry dymiące,
Jak z ogniów siarczanych kwiaty,
A podkowy koniów jak miesiące!
Nu, ja tak patrząc z mogiłek
Na te ognie, na tę krew,
Zmarszczyła na czole brew,
Wzięła gliny kilka bryłek,
Wzięła z grobu trochę piasku
I przeciwko temu blasku
Rzuciła, że poszli w nic,
Jak tysiąc zagasłych świéc,
Gdy wiatr przeleci bożnicą.
Bo ja była błyskawicą!
Duchem, co krwią pole broczy!
Śmiercią gaszącą ich oczy!
Naszej wiary tajemnicą!
Aniołem na boskich posyłkach
Który piorunami strzela!
Zmartwychwstaniem Izraela
Stojącym już na mogiłkach!
A przed Bogiem — małą mrówką,
Przed aniołami — aniołem;
A śród popiołów — popiołem,
A przed ludźmi — jak zawsze Żydówką
Pogardzoną.


RABIN

                        Nu, Judyta,
Ty pierwszy raz jesteś taka?
Słyszę tam pana Polaka,
Co się o austerye pyta,
Zakryj się, bo ty w płomieniach
Za jasna na jego oczy.

/ Wchodzi Klemens Kosakowski. /


KOSAKOWSKI

/ do sług za karczmą /

Niechaj tu Grzegorz zatoczy
Mój karaban… a tu w sieniach
Powiązać moje brytany.
A tu ćwieki wbić do ściany
I pozawieszać szturmaki,
Szable, kindżały, kulbaki.
A wymieść dom Żyda brodą.

/ do Rabina /

Żydzie! staję tu gospodą.


RABIN

A panie, a kto ty taki?


KOSAKOWSKI

Niech tego Żyda wywiodą
I zakneblują mu pyski.
Kto ciekawy, szpiega bliski.


RABIN

Nu, żartuje pan wielmożny.


KOSAKOWSKI

Żydzie, ze mną bądź ostrożny,
Bo u mnie Żyda powiesić,
To tak jak w pejsy go trzepnąć.


RABIN

Nu, a czy ty umiesz wskrzesić?
Ty możesz, człeku, oślepnąć,
Patrząc na niewinną krew.


KOSAKOWSKI

Patrz, pierś mam taką jak lew,
A nozdrza takie jak koń,
A w żyłach gwałtowną skroń,
A włos koloru płomieni.
Biada! kto mię zarumieni,
Ale temu stokroć biada,
Przed którym twarz mi się blada
Stanie, by opłatek boży.
Lew się ducha we mnie sroży
I rzuca się, i rwie ludzi,
Wprzód nim się rozum obudzi.

/ do Judyty /

Żydówka, ściągnij mi buty.

/ Judyta klęka i całuje mu nogi. /

Co robisz?


JUDYTA

                        Całuję twe nogi.


KOSAKOWSKI

Co to jest? precz mi z podłogi.


JUDYTA

/ na kolanach /

Panie! ty wczora z reduty
Jako Judasz Machabeusz
Skoczył na moskiewskie działa.
Ja cię z mogiłek widziała
Śród panów, choć ty chudeusz
W szaraczku, a oni w złocie,
W turkusie i w karmazynie.
To ty chodził po dolinie
Na koniu, jak Goljat jaki.
Włos twój był jak ogień w grzmocie!
Czapka jak srebrzyste ptaki,
Jak orzeł, co z nieba runie
I usiądzie na piorunie!
Nu, a twój koń był czerwony
I ubrany cały w druty,
I czterma miesiącami podkuty,
A w boju taki szalony
I tak ogniem z pyska strzela,
Jak smok w pismach Izraela.
Otóż ja tu Żydowica
Do nóg ci, panie, upadła
I twój proch ustami kradła,
Bo tyś jest z królów narodu;
Ja z narodu — niewolnica,
Z Jerychońskiego ogrodu
Róża, między obce ludy
Przesadzona i kwitnąca;
A królewna z rodu Judy…
Nu! niech mię twa noga trąca!
W piersi mię podkówką wytnij!
Niech się moja pierś zbłękitni
I twego herbu dostanie
Od twojej czarnej podkówki.
Ja wiem, że dla mnie Żydówki
Ty jest król, wielmożny panie!
Ale ja powiedzieć chciała,
Czego zamilczeć nie mogła.
Że ja twej szabli pomogła,
Kiedy ty leciał na działa…


RABIN

Nu, Judyt, ty oszalała!


JUDYTA

/ wstaje i odsłaniając welon mówi z gniewnym zapałem /

Ja Judyt! ja Judyt, Judyta!
Nu, ja nie straszna nikomu,
Póki moja twarz zakryta!
Ale z oczów mego gromu
Ja cisnę na was zagładę,
Bo ja duch, co wszystko odmieni.
Nu, ja kiedyś wezmę i szpadę
Jasną ze złotych płomieni.

/ Wychodzi. /


KOSAKOWSKI

Rabinie, czy ta szalona
To córka twoja czy żona?
Wcale do niej nie mam wstrętu.
Czysta, mało ma akcentu.


RABIN

Panie, to jest moja córka,
Dziewica.


KOSAKOWSKI

                        Cha! cha! cha! Żydzie!…


RABIN

/ na stronie /

Ten człowiek patrzy na Turka.


KOSAKOWSKI

Słuchaj mnie, żyłem w bezwstydzie,
Na kartach i pijatyce,
Kochałem i Żydowice,
I szlachcianki, i Cyganki;
A tak mnie zna Litwy księstwo,
Że gdyby nie moje męstwo,
Dawno by mnie już — na drzewie…

/ czyni gest duszenia się /

A jednak do mnie się czepi…
Tak w serce Bóg coś zaszczepi,
O czem często człowiek nie wie;
A w sercu to boże ziarno
(Choć się szlachcic oddał biesu)
Działa jak ziarno magnesu.
Tak, że się doń ludzie garną
I kochają… Człowiek taki
Na coś musi być potrzebny.
Otóż ja, ów łotr haniebny,
Ów Kosakowski pyszałek,
Tak się umiem dać we znaki,
Mam za sobą tyle gałek
Sejmikowych, tyle szabel,
Furdyng, rapierów, karabel,
Ile ich ma sam Radziwiłł.
A jużem raz świat zadziwił,
Porwawszy aż sejmik cały,
Palestrę i trybunały,
W jednem miasteczku na Żmudzi;
I z sotkiem tych różnych ludzi
W kontuszach i taratatkach,
Ubranych w niedźwiedzie burki,
Niektórzy w żelaznych siatkach,
A ci w lisy, ci w marmurki,
A ci przy szablach w jaszczurze,
A drudzy niosąc dwururki
Pozaczepiane na sznurze
Jako hiszpańskie gitary;
Cały, mówię, ten tłum szary
Wiodąc jak stare Żurawie,
Pokazałem się w Mitawie,
Gdzie wtenczas Sas, Karol młody,
Bez wojska i bez pieniędzy,
Oblężony, prawie w nędzy
I bez chleba, i bez wody,
Bo pompy Moskal poimał,
W zamku się książęcym trzymał
Jak pszczoła w głębi ula,
Mając na to rozkaz króla,
Aby dzierżał swoje księstwo;
Rozkaz! patent na męczeństwo!
Bo sejm zamiast posłać szyków,
Posłał mu dwóch senatorów,
Jakby rzec, dwóch spowiedników,
Dwóch nietoperzy, upiorów,
Dwie chorób, dwie dżum i krupów,
Dwóch sejmowych kościotrupów
Posłał mu sejm… Senatory,
Dziwny w potrzebie rynsztunek!
Otóż ja mu na ratunek
Przyszedłem i umysł chory
Podparłem… (jak brytan wierny,
Choć go czasem i nie karmią,
On przy domie jak odźwierny)
Tak ja przed moskiewską armią,
Poleciwszy duszę Bogu,
Położyłem się na progu
Warcząc, bo mi tam, mospanie,
Brakło zębów na kąsanie.
I tak my Polacy górą
Lub z Moskalem oko w oko.
Aż z carską inwestyturą
Przyjechał Biren z Sybiru.
Zda się, że go wiedźmy wloką
Na tron, śród wroniego skwiru,
Kacią zbryzgały posoką
I pokazały z pod chmury
W płachcie z moskiewskiej purpury
Przemrożonego do kości.
Jego oczy pełne złości
I ognia, jak owe doły
U bałwana ze śniegoły,
Przestracha na arendarzy,
Co jak latarnie cmentarzy
Przez wydrążone dwie jamy
Leją płomieniste błamy
Światła… we mgle gorejące
Jako cmentarne miesiące…
Ten trup ciągle nam wybladły
Groził… te oczy nas jadły…
Bo nie ma straszniejszej rzeczy,
O! Żydzie, nad wzrok człowieczy
Błyszczący w sińcach wygnania,
Jako w oprawie ze stali:
Wzrok, który chęć królowania
Rubinem piekieł zapali…
Otóż patrz na moje oczy,
Takie są jak u Birena.
Odmienionać wprawdzie scena,
Tu się rzecz o naród toczy,
O poklask idzie gromadny,
Nie zaś o tron samowładny;
Ale mi to Bóg nadarzył,
Że magnaterya ucieka;
A potrzeba znów człowieka,
Coby się na wszystko ważył,
I los, który się wałęsa,
Ćwiekami przybił do siebie.
Takim obaczą w potrzebie
Kosakowskiego Klemensa…
Bo choć ksiądz o Bogu gada,
To w szable wierzy gromada;
Choć tu ksiądz o cudach gęda,
Od szabli idzie komenda;
Choć tu w żywot wieczny wierzą,
Do mnie żywoty należą.
Ja miasto mam w mojem łonie,
Ja go ogrzewam… ja bronię,
Ja na wroga wyprowadzę
Nawet karczmy, nawet mury;
A kiedy trzeba? do góry
Jak wulkanem je wysadzę
Bez drżenia, bez drgnięcia powiek…
Teraz wiesz… com jest za człowiek;
Więc… mój kochany rabinie,
Oto na ten skrypt książęcy,
Musisz mi dać sto tysięcy
Dukatów i milczeć głucho,
Bo nawet trup twój zaginie,
Jak namiot przed zawieruchą
Wichrem Jehowy zmieciony.


RABIN

/ przeglądając skrypt /

Nu, panie… ja miliony
Wydam zaraz na skrypt taki…
Ja nie wiem dla kogo one,
Ale będą zapłacone
Tej nocy… mam dwa przetaki
Złota… sługa niski pana!…


KOSAKOWSKI

Żydzie, to skrypt na sułtana,
Na nim ty nie będziesz tracił,
Choć się jak cytryna wyciśniesz…
Lecz jeśli mi przed kim piśniesz,
Żeś mi taki skrypt zapłacił?
Żydzie!… tak mi pomóż Boże!
Nic cię z mych rąk nie wykupi.


RABIN

A ja byłbym, panie, głupi,
Gdybym gadał, nim otworzę
Kredyt u wielkiego Turka.


KOSAKOWSKI

Niechaj ani twoja córka,
Ani firanki u łóżka,
Ani pod głową poduszka
Nie słyszą jednego słowa.


RABIN

A czy żadna inna głowa
O tem nie wie?


KOSAKOWSKI

                        Żadna inna.


RABIN

Nu! to moja będzie winna
Albo pańska, jeśli o tem
Kto na powietrzu zagada.


KOSAKOWSKI

Zaraz mi przychodź ze złotem.

/ Żyd wychodzi /

Jaki mi na serce spada
Kamień!… Cudzy pieniądz biorę;
Skrypt na Potockich pisany.
I w złocie kradzionem piorę
Brudny honor mój karciany.
Groszów publicznych grabieżą
Przeszłe me opłacam długi.
Zabiłbym, gdyby kto drugi…
Lecz sam to nazwę… kradzieżą!

/ wchodzi Rabin z pieniędzmi i uderza go po ramieniu /

Kto to jest?


RABIN

                        Nu… rabin, panie,
Z pieniądzami… nie miej strachu…
Chodźmy do stancyi na dachu
Liczyć… póki w skarbie stanie…

/ Wychodzą oba. /

/ Wchodzi Judyta i Jozafat. /


JUDYTA

Chłopaku, chrześcianinie,
Zapal mi proszę latarnie,
Chodź… i za mną nieś tę skrzynię…
W miasteczku ciemno i gwarnie.
Weź szablę i pistolety,
Weź i kij, co psy odpędza,
Pójdę do świętego księdza…


JOZAFAT

Do księdza?

/ na stronie /

                        Z tej się kobiety
Zrobił szatan stujęzyczny.


JUDYTA

Zapal ten kaganiec śliczny,
Tę latarnię z pargaminu,
Co jako księżyc z bursztynu
Po ciemnych ulicach chodzi;
Księżyc, który na srebrnicy
Róże malowane rodzi
I rzuca po błotach ulicy,
Gdzie ja Żydówka przechodzę,
Tęczę… za most mojej nodze;
Kwiaty rzuca na kałuże,
Abym stąpała na róże…


JOZAFAT

/ na stronie /

Co ten zły duch przez nią plecie
O papierowej łojówce!
Co za język w tej Żydówce!…


JUDYTA

Nu… pudło trzymaj na grzbiecie.
Nie gadaj nic, ale prowadź,
A pomnij by fanał nie zgasnął.

/ Wychodzą. /

/ Wchodzi Kosakowski i Rabin. /


KOSAKOWSKI

Żydzie! ktoś tu drzwiami trzasnął,
Ktoś wyszedł.


RABIN

                        Nu… złoto schować
A nie dbać, czy tu kto chodzi.
Niech się pan rotmistrz dobrodziej
Nie boi… Niech pan naczelny
Taki wojak wielki, dzielny,
Żydowi także zaufa.


KOSAKOWSKI

Ćwiekami nabita kufa
Dla ciebie Żydzie gotowa,
Dla twoich kości i grzbietu,
Jeśli ten dom nie dochowa
Tak jak mogiła — sekretu…
Pamiętaj… źle z tobą będzie,
Mój krwawy Dyogenesie,
Jeśli kto słowo wyniesie
Za dom… A gdzie twoja córka?


RABIN

Nie wiem, może jedwab przędzie,
Może z jedwabnego sznurka
Zwleka perły kałakuckie…
Dziewczyna ma serce ludzkie…
Może gotuje balsamy,
Szarpie strzępi dla szpitali,
Albo się w modlitwie pali
I płacze jak Rachel u Ramy.


KOSAKOWSKI

Zawołaj mi ją.


RABIN

                        A po co?


KOSAKOWSKI

Bo ona wyszła za bramy.


RABIN

Nu… ona nie chodzi nocą.


KOSAKOWSKI

Łżesz, Żydzie… Oto ci powiem,
Że kiedyś ty liczył złoto,
To ja na uliczne błoto
Spojrzałem w ciemne czeluście;
I gdzieś pod księżyca nowiem
Postać, cała w białej chuście,
Jak słup w bieliznę ubrany,
Mgłą owinięta pochmurną,
Za księżycem z porcelany,
Za powietrzną jakąś urną
Złotą, świecącą do koła,
Jak lilija, co kielichem
Złotym oświeca anioła:
Postać taka do kościoła
Szła i spotkała się z mnichem.
Ten mnich — to ksiądz karmelita,
A ta postać — to Judyta.


RABIN

Panie mój… to być nie może.
Judyt!… Nie ma jej w komorze!…
Nu, prawda, że poszła… Judyta!…
Nu ja nie wiem, jasny panie,
Gdzie moja córka ukryta?
Pójdę na poszukiwanie.

/ wchodzi Jozafat z latarnią /

A gdzie ty bywał, mój sługo?


JOZAFAT

Pannę rabinównę wodził.


RABIN

A gdzie z twoją panną chodził?


JOZAFAT

O tem rozpowiadać długo.
Gdybyś mi był na Wielkanoc
Dał na kolendę złotówkę,
Powiedziałbym, gdzie Żydówkę
Odprowadziłem dziś na noc.


RABIN

Jozafacie, ja ciebie odpędzę!


JOZAFAT

Czytujesz w Talmudu księdze,
A nie wiesz, gdzie córka chodzi?


KOSAKOWSKI

/ otwierając drzwi do szynkarni /

Hej! albeńska moja młodzi,
Proszę tu do mnie z szynkarni.

/ wchodzi Bojwił i Litwinów kilkunastu w kurtach szarych, w czapkach przeszytych drutami /

Panowie, kto wami dowodzi?


BOJWIŁ

Ty, jak zawsze djabeł Klemens,
Infernem nec Deum tremens;
Na róg przysięgliśmy sarni
I na buty Radziwiłła.


KOSAKOWSKI

Otóż wybieram Bojwiła,
Namiestnikiem go stanowię;
Jeżeli się tylko dowie,
Że mię na koniu widziano
Z tą srebrną szablą nad głową
I w ręku z tą chustą rumianą:
Niech mi da rycerskie słowo,
Zgiąwszy przed Bogiem kolano,
Że mój karaban zaprzęże,
Mój trzos weźmie i manatki
I wyjedzie za rogatki.
Nie dbając na warty księże…
A choćby sto gromów trzasło
I świat drżał, niech nie uważa,
A na takie moje hasło
Powiesi tu arendarza.

/ do Rabina /

Dobry jesteś i uczynny,
Więc niechaj ci twarz nie bladnie,
Bo jeżeliś ty niewinny,
To ci włos z głowy nie spadnie.

/ do Litwinów /

Wziąść go i strzec. Niech za bramy
Nie wychodzi. Gdy ujrzycie
Mój znak, to go powiesicie.
Przysięgacie?


LITWINI

                        Przysięgamy!




AKT II

/ Plac w Barze ubrany jak na Zielone Świątki w brzozy, klony i jarzębiny. Wchodzą: Ksiądz Marek, Judyta i Starościc z Barku. /


KSIĄDZ MAREK

/ do Judyty /

Wracaj, Izraelitanko,
I bądź o ducha spokojną,
Niedługo będziesz wygnanką.
Na to się toczy ta wojna,
Na to ja moję siwiznę
Ofiarowałem, kość złożę,
Aby silne duchy boże
Miały na ziemi ojczyznę
I sztandar sercom zatknięty.
Więc manele, dyamenty,
Któreś ty Bogu złożyła,
Przyjmę… A ty, duchom miła,
Już miłości nauczona,
Chociaż przez krwawe ramiona
Chrystusa i boskiej Matki
Jeszcze nie obcięta z cierni,
Ale jako polne kwiatki
W słońca jasnego farbierni
Umalowana sowicie
W izraelowej purpurze,
W polskich bławatków błękicie;
Jeszcze nie biała lilija
A już pachnąca jak róże;
Strzeż serca, co się rozwija,
I łez wiszących, nad rzęsą,
Bo mówię ci, przyjdą burze
I duchem twoim zatrzęsą;
Z drogi cię może zawrócą
I trupem pod nogi mi rzucą
Jak garstką przeklętych kości…
Idź, córko — i trwaj w miłości!

/ Błogosławi klęczącą Judytę, która wstaje i w milczeniu odchodzi. /


STAROŚCIC

Panie, Klemens Kosakowski
Po całem cię mieście szuka.


KSIĄDZ MAREK

Nad tym człowiekiem gniew boski.


STAROŚCIC

Księże, lecz to śmiała sztuka!
Głowa zła, lecz serce złote.


KSIĄDZ MAREK

Otóż obaczysz, jak zgniotę
Tę głowę, tę czaszkę całą,
Aby serce ocalało.


STAROŚCIC

Jak to?


KSIĄDZ MAREK

                        Z miasta go wygonię.


STAROŚCIC

Lecz on ku miasta obronie
Potrzebny… wódz tego steku…


KSIĄDZ MAREK

/ przerywając /

Bóg tylko potrzebny, człowieku.


STAROŚCIC

On ma partyzantów wielu…


KSIĄDZ MAREK

Posłuchaj mnie, przyjacielu.
Zaprawdę, że ludziom łatwo
Mówić grzeczności wzajemne,
Rozrzucać słowa przyjemne,
Obchodzić się z ludźmi jak z dziatwą
Przynęconą na łakocie,
Albo dawać cięgi mocne
Jak palmy przedwielkanocne,
Umoczone całe w złocie,
Owite kwiatki złotymi…
Tak, że wchodzą do kościołów
Jakby z krainy aniołów
Inne drzewa, nie z tej ziemi…
Toteż zwyczaj u nas żyje,
Że wierzbą z kwietnej niedzieli
Bijesz własnych przyjacieli,
Mówiąc, że wierzba je bije
A tyś nie winien, że boli…
Raz w rok żart jest pozwolony,
Uświęcono kłamstwa tony,
Aby się duch tej swawoli
Dorwawszy, znalazł spoczynek
I z pod niańki się wyłamał,
Objadł się cukru, rodzynek,
A potem rok cały nie kłamał
I z prawdą już nie swawolił.
Więc jeżeli w prawdę wierzysz,
A Bóg ci miecza pozwolił,
Bić kazał, a nie uderzysz,
Choćby serce własne krając,
Ale uderzysz igrając
Jak arlekin, nie jak człowiek;
Jeżeli prawdy piorunem
Nie spalisz grzesznika powiek,
Nie jesteś wtedy piastunem
Boskiej powagi i chwały.


STAROŚCIC

Słuchałbym ciebie dzień cały,
Ojcze Marku.


KSIĄDZ MAREK

Przed wieczorem
Z harmat będę miał słuchaczy,
Bo z całą szlachtą, z nieszporem,
Wiodąc nawet tłum żebraczy,
Pójdę na wroga.


STAROŚCIC

                        Dziś, panie?


KSIĄDZ MAREK

Dzisiaj, w dzień Zielonych Świątek.


STAROŚCIC

A tu w mieście któż zostanie?


KSIĄDZ MAREK

Ot, ta gromada dzieciątek,
Która się na piasku bawi,
Młynki na kałużach stawi
I cieszy się, że drzewiny
Ścięte na ulicach więdną.
Polsko, nie jesteś oszczędną!
Te klony, te jarzębiny,
Te brzozy, las cały młody
Przyniosłaś sobie do miasta;
Prawdziwie jak ta niewiasta
Między judzkimi narody,
Sławna, że flaszeczkę całą
Bardzo drogich aromatów
Wylała na Zbawcę światów,
O której rzekł, że mu ciało
Uprzedziła na pogrzeb pomazać.
I któż by jej śmiał zakazać
Tej rozrzutności?… niewieście,
Która Zbawcy śmierć przeczuła
I cały słoik zepsuła,
I roztłukłszy alabastry,
Rozlała po całem mieście
Woń tego balsamowania.
Więc i dla naszej hałastry
Ostatniego pomazania
W tych drzewach pachną oleje!…
I zaprawdę! nasze dzieje,
Gdy nas srogi los połamie,
Pachnąć będą w tym balsamie
Długo w umarłej krainie;
Szczególnie małej dziecinie,
Co się zbudzi i obaczy
Las cały z kalin czerwienią,
Stojący przed domu sienią;
Gdy jej dziadek wytłómaczy
I pod cieniem tych drzew powie,
Że tak czynili ojcowie,
Którzy już dawno są w grobie,
To dziecko poczuje w sobie,
Przejęte smutkiem i strachem,
Patrząc w smętne oczy dziada,
Że i tym nawet zapachem
Ojczyzna do niego gada…

/ błogosławiąc plac /

Czy słyszysz, jak ten las śpiewa,
Listeczków tracąc ostatki?
Błogosławione wy, drzewa!
Błogosławione wy, dziatki
Rosnące przy kraju męczeństwie…


STAROŚCIC

Panie, dzwonią na nieszpory.


KSIĄDZ MAREK

Idę… a po nabożeństwie,
Choć starości krok nie spory,
Wycieczkę Pańską prowadzę,
Bo mam na to rozkaz boży
I taką nad ludem władzę,
Że Kosakowski mi złoży
Komendę… i stąd wyleci
Jak czarny szatan nieczysty,
Bo mi anioł promienisty
Rozkazał, abym z tych dzieci,
Które mam, nie stracił żadnego.

/ Wychodzi. /


STAROŚCIC

Chciałbym gdzie Kosakowskiego
Ostrzec, że burza go czeka.
Szkoda byłoby człowieka!
I strach… ach, strach, gdyby zorze
I to słońce już czerwone,
Na morderstwo zapatrzone
Zachodziło po nieszporze.
Gdyby smętna twarz księżyca
Ujrzała pod cerkwi ścianą
Szarą szlachtę porąbaną
Za ksiądza i za szlachcica.
Gdyby znów nocne pojawy,
Ten Chrystus strasznej bladości,
Z dziurami na wylot w kości,
Ubiczowany i krwawy,
Jak kometa, co z podróży
Powraca, pokazał miecze
We krwi, co z grobów się kurzy
I po mogilniku ciecze.
I odleciał z tymi mgłami,
Zostawiwszy nas trupami.


GŁOS ZA SCENĄ

Aj! wej!


STAROŚCIC

Krzyków pełno w mieście.
Słyszę wrzask i szlochanie niewieście.

/ Wpada Judyta z nożem w ręku, za nią Kosakowski i Bojwił. /


JUDYTA

/ do Kosakowskiego /

Nu! ja cię nożem przebiję,
Ja nie twoja nierządnica.
do Starościca
Panie! od tego szlachcica
Ratuj! skoczył mi na szyję
Jak wąż, jak płomień, z pod ziemi,
Wyskoczył do mnie w alkierzu.
Patrz! on cały w prochu, w pierzu,
Z oczyma zapalonymi
Jak Edomit.


KOSAKOWSKI

                        Milcz, szatanko!


JUDYTA

Patrzaj ty na mnie, człowieku,
Jestem Izraelitanką.
Mój Bóg nie wisiał na ćwieku,
Nie pił octu i piołunów,
Ale stał na wielkiej górze
Pośród dwunastu piorunów,
W czarnej i ognistej chmurze,
I rozbłyskał się na całe niebiosa.
Otoż ten Bóg teraz broni
Każdego mojego włosa,
A pioruny trzyma w dłoni
Bóg Izraela i Judy,
Pioruny nad twoją skronią!
A jak spojrzy, to się góry pokłonią!
A jak błyśnie, to ślepota na ludy!
A jak zagrzmi, to się groby odsłonią!
A jak ścichnie, świat się cały odmieni,
A skrę rzuci, to świat będzie z płomieni
I w słoneczne się ognie roztrzaśnie;
A brwi zmarszczy na czole, to zgaśnie
Jako węgiel pod wodą i syknie;
A gdy rękę podniesie, świat zniknie
I nie będzie ani mnie, ani ciebie,
Tylko ciemność i sam Pan Bóg na niebie.
I któż jesteś ty, gwałtowny goimie?
I któż jesteś ty, chrześcianinie?
Że chcesz Bogiem być judzkiej dziewczynie
Jak ten drugi, co w Jerozolimie,
Choć poselstwa do Judy nie mając,
Zaćmił księżyc i słońce, konając.
Któż ty jesteś? nu, że chodzisz cieniem,
Jak duch jaki za owczem gdzieś runem?
I dotykasz się piersi piorunem?
I z rąk chwytasz za szyję płomieniem?
Nu, ty zginiesz jak duch w błyskawicy!
I przy lampie, co stoi przy łożu,
Łba twojego w żydowskiej miednicy
Twoi słudzy obaczą przy nożu,
I przelękną się łóżka i ciała.
Nu, ja sama, gdy to rzekła, zadrżała,
A ty nie drżysz? któż ty jesteś, człowieku?


KOSAKOWSKI

Na twe czoło wykąpane
W ptasiem gołębicy mleku!
Na twoje usta różane,
Których łuk napięty drży!
Na ten szprejtuch, który skrzy
Niby złoty jaki kruż,
W środku pełen białych róż!
Na twe oczy, z których bije
Razem żar i noc, i dzień!
Na twoję łabędzią szyję!
I na ten błękitny cień
Twoich rzęsów, który spada
Aż na rubin twoich lic!
Na tę głowę, gdzie gromada
I brylantów, i rubinów
Pali się jak tysiąc świec,
Lub nad głową Cherubinów
Z różnych gwiazd uwity kłąb!
Na każdy z perełek ząb,
Co jak skrzydełko gołębie,
Bieląc czepca aksamity,
Spuszcza się na skroń błękity!
Na każdą perłę w tym zębie,
Co jakoby grochy duże
Zwinęły się w srebrną różę
I twoję głowę oblały!
Na ten, mówię, skarbiec cały
I klejnotów, i piękności!
I na królestwo miłości
Przysięgam.


JUDYTA

                        Co?


KOSAKOWSKI

/ urągając /

                        Miłość wieczną.
Bojwile, pod straż bezpieczną
Wziąść mi tę synogarlicę.

/ Bojwił chwyta Judytę i unosi ją do karczmy. /


STAROŚCIC

/ do Kosakowskiego /

Puść waćpan tę Żydowicę.


KOSAKOWSKI

Co? czy chcesz się rąbać o nią?


STOROŚCIC

Zgoda…

/ Dobywają szabli i biją się Starościc pada. /

Dostałem śmiertelnie.


KOSAKOWSKI

Sam się przebiłeś tą bronią.


STAROŚCIC

Rana pali mię piekielnie.
Księdza!


KOSAKOWSKI

                        Trzymaj że za brodę
Duszę, aby nie uciekła.
A ja ci księdza przywiodę.

/ Odchodzi. /


STAROŚCIC

W tej krwi, co ze mnie wyciekła
Więdnie moja blada skroń.
Jezu! Jezu! ty mię broń
Przed skonaniem od rozpaczy!
Cóż tam będzie, gdy zobaczy
Matka moja starościna,
Że na marach niosą syna
Przez posępne z lip aleje,
A z mar syna krew się leje,
A służący trupa kryją.
Cóż tam będzie! gdy zawyją
Moje psy u moich bram?
Gdy mój stary dziadek sam
Przyjdzie, klęknie w czarnej sali,
Oczy wlepi w moje oczy
I na nogach się zatoczy,
I na ciało się powali,
I na piersiach mi zaryczy!
Jezu! Jezu!

/ Wchodzi Kosakowski, wiodąc Księdza Marka w ubiorze mszalnym z monstrancyą — w głębi pokazują się zbrojne tłumy konfederatów ze sztandarami. /


KSIĄDZ MAREK

                        Kto tu krzyczy,
Kto tu z jękiem woła Pana?


STAROŚCIC

Moje serce, moja rana
Bolesne usta otwiera,
Jęcząc w śmierci i w tęsknocie.


KSIĄDZ MAREK

Kto ufa, ten nie umiera.


STAROŚCIC

Mówisz o wiecznym żywocie!


/ Zamyka oczy i kona. /


KSIĄDZ MAREK

Zaprawdę, kto nie doczeka
Na jasny męczeństwa wieniec,
A krew rzuca jak szaleniec
Pod miecz drugiego człowieka
I drogie utraca ciało;
Gdy tej krwi biednej tak mało
Tutaj na obronę bożą,
Wart, że go w trumnie położą
Ludzie, przy bladym świeczniku;
I zapomną o nim na ziemi
Jak o zdrajcy, niewdzięczniku,
Niewartym nawet powszedniej
Modlitwy, jednego krzyża,
Niewartym nawet łzy jednej!
Lecz Chrystus, co się przybliża
Do twych ust pełnych rozpaczy,
Które go wołały z jękiem,
Człeku, niechaj ci przebaczy.
I niech twój grobowiec młody
Ukraińskich kwiatów wdziękiem
Okwitnie. O Boże! Boże!
Jakie to matkom zawody!
Jakie dla ich serca noże!
Jakie za miłość wypłaty,
Takie wczesne dziatek straty!
Takie śmierci z marnych sprzeczek
Wynikłe, zgony gwałtowne,
A zaś równie nieodzowne
Jak tamte, co są dla Boga.
O! jak te garstki kosteczek,
Które śmierć odnosi sroga,
Drogie im w dzieciństwie były!
Ile mleka, łez wypiły!
Ile za nimi pacierzy
Pobiegło w złote niebiosa!

/ zamyka mu oczy /

Umarł…. Trup przed wami leży.
Młodzieniec złotego włosa
Wczoraj jeszcze kwiat młodzieży!
Oto zszedł ze świata tego
Syn Jaśnie Oświeconego,
Dziedzic Barku i Ladawy,
Na wejściu w związki książęce. —
Weźcie ten pierścionek krwawy
I oddajcie go panience.
A nad trupem, co tu leży,
Zaśpiewajcie Anioł Pański.

/ pokazuje na Kosakowskiego /

A to służalec szatański,
Człowiek mordu i grabieży,
Gwałtownik i pijanica,
Pusty jak djabła kaplica,
Krzykun jak wojna kokosza.
Złodziej publicznego grosza,
Obdzierca domów, kapituł,
Chodząca jakaś szkarada:
Do którego nie przypada
Żaden dawny polski tytuł.
Starosta? Lecz on na głowie
Nie ma zasług, ani lat!
Podskarbi? sam niechaj powie.
Niechaj publicznie obwieści,
Ile grosza wczoraj skradł;
Cześnik? ale on bez cześci!
Miecznik? ale on jest kat!
Nawet nie człowiek! bo oto
Leży jego jeden brat,
Z którego krew szczerozłotą
Tak czystą, młodą, rumianą,
Ojczyźnie ofiarowaną
Ten człowiek wytoczył z serca.
Więc nie człowiek, lecz morderca
Stoi pod nami i zgrzyta.
Otóż mówię w imię boże,
Że odtąd jako banita
Pójdzie na świata bezdroże,
Jako szatanowie czarni,
Pędząc gdzieś pod błyskawice,
Do mglistej w deszczu latarni,
Przez krwią zbryzgane ulice,
Śród zgiełku i tarabanów;
Z odwagą w sercu umarłą
Bez sądu położyć gardło.
Proszę więc wielmożnych panów,
Abyście go od tej chwili
Jako zdrajcę opuścili,
Jak Moskala się wyrzekli,
Jak od choroby uciekli,
Zamknęli sąd jak nad ściętym,
Jak dla węża łez nie mieli,
Jak o zmarłym zapomnieli;
A myśląc jak o wyklętym,
Żegnali się i truchleli.
A ty, na twój koń czerwony
Siadaj… bo drżysz jak niewiasta.
A jeśli dla swej obrony
Nie masz wyrzec nic? precz z miasta!


SZLACHTA

/ wyprowadzając Kosakowskiego /

Oczy jego obłąkane
Milczy i z ust toczy pianę.


KSIĄDZ MAREK

Posadźcie go na rumaka,
Dajcie w rękę szablę gołą
I połóżcie ją na czoło
Jak miesiąca w półpromieniach.
Śniła mi się postać taka
W przenajświętszych objawieniach.
Żem ją Duchem bożym cisnął,
I gnał w ciemność krzyża znakiem.
A za nim i za rumakiem
Cztery razy piorun błysnął.
Królowo świętych! proroków!
Najświętsza panno Maryo!
Każ, niech mi pioruny biją,
Proszę o salwę obłoków
I grzmoty: Salve Regina!


SZLACHTA

Niebo się łyskać zaczyna,
Koń rycerza na kieł bierze.


KSIĄDZ MAREK

Gwałty, morderstwa, grabieże
Precz z Polski!


SZLACHTA

                        Grzmot już tu bije…


KSIĄDZ MAREK

Wszemu duchowi, co żyje,
I tym, którzy przyjdą nowi,
Czyści, stać przy bożem prawie,
Tym kielichem błogosławię.
błogosławi chmury śród ognistych trzaskawic
Chwała Ojcu i Synowi
I Duchowi świętemu, chwała!


SZLACHTA

Niebo od piorunów pęka,
Z wałów biją wszystkie działa.
Kto żyw niech przed Bogiem klęka!
Pan zwycięża! Narody giną!


KSIĄDZ MAREK 

/ śród najmocniejszych piorunów /

Gloria in excelsis Domino!


SZLACHTA 

/ na klęczkach /

Pioruny trzęsą biegunem!
Panie! proch z nas i ofiara,
Lituj się naszego jęku!


KSIĄDZ MAREK

Wstańcie! teraz wasza wiara
Zapalona jest piorunem,
A ja ten piorun mam w ręku.


/ Chwyta sztandar i wychodzi na czele szwadronów. /


SZLACHTA

Idźmy, prowadzi na wały…
Dzień to zwycięstwa i chwały!
Dalej z działkiem za rajtaryą!


CECHOWY

Naprzód sztandar z Panną Maryą,
Naszą świętą z Poczajowa…
Słyszycie? to Suwarowa
Baterya gra posępnym basem,
Kantyczce naszej do wiersza.
Odezwała się najpierwsza
Pod hawryszowieckim lasem…


GŁOS Z POZA SCENY

Cud! cud!


CECHOWY

                        Co tam?


GŁOS Z POZA SCENY

                        Jedna ruska
Baterya z ziemi porwana.
A na płomieniach wulkana
Zjawienie!… I wał konnicy,
Której koń we krwi się pluska,
W samo morze z błyskawicy
Jak wał żelazny się wali…


CECHOWY

Wszelki duch Chrystusa chwali!
Bez harmat my, bez oręża,
Lecz Pan Bóg za nas zwycięża!
Wychodzi z sztandarem i z resztą ludu.

/ Scena oświecona posępnie błyskawicami, pusta, przez cały ciąg słychać odgłosy dalekiej walki. Kosakowski wlatuje, waląc się z konia, z drugiej strony z poza karczmy wychodzi Bojwił. /


KOSAKOWSKI

Zwierzgnął mię rumak przelękły,
Popręgi u siodła pękły.
Wyleciałem stąd jak śpiąc,
Obelżony, duchem złaman.
Gdzie ten ksiądz? Gdzie ten czart ksiądz?
Każę ćwiczyć po ulicach,
Będzie bity tak jak Aman.


BOJWIŁ

    Ktoś tutaj przy błyskawicach
W ognistej ulewy skrach
Stoi jak upiorny strach,
Co to jest? to rotmistrz nasz?


KOSAKOWSKI

Obelgami zlał mi skronie,
Piorunami dał mi w twarz,
Przed nim siedział duch mój w łonie,
Jako robak w trupie siedzi,
Bo głos księdza jak dzwon z miedzi,
W który kula uderzyła,
A twarz jako słońce była,
A w źrenicach mocy sto.
Czy jest tam kto? czy jest tam kto?

/ Stuka do karczmy. /


BOJWIŁ

W tej karczmie nie ma nikogo,
Tylko żydowska dziewczyna
A na belce — trup rabina.


KOSAKOWSKI

Otwórz! otwórz!


BOJWIŁ

                        Jakąś trwogą
Wskroś przejęty, nie śmiem, panie,
Trup ci przed oczyma stanie,
Trup rabina się pokaże.


KOSAKOWSKI

Otwórz! otwórz! ja ci każę!
Niech widokiem tym ohydzę
Moje oczy…


BOJWIŁ

                        W oczach ćmi się
Od błyskawic… drzwi nie widzę.


KOSAKOWSKI

Oczy moje jasne, rysie,
W oczy tego Żyda wszczepię,
Na bladościach je oślepię
I na strachu zahartuję.
Tysiąc trupów mi się snuje
Przed oczyma, widma same!
I ja widmo… Otwórz bramę!
Choćby ją sam szatan kuł
I przed piekłem ją postawił,
Szablą ją rozetnę w pół.

/ Bije we drzwi szablą — i brama się odmyka, ze środka rozepchnięta… w bramie pokazuje się Judyta w worku szarym ubrana, z bosymi nogami. /

Jakiż mi się szatan zjawił?


JUDYTA

Nu!… Czemu bramę rozbito,
Gdzie ja odprawiam bosiny
Po ojcu?


KOSAKOWSKI

                        To ja, Judyto.


JUDYTA

Ach… czemu ty taki siny
Jak zabójca? oczy w słup?


KOSAKOWSKI

Daj wody, pragnę jak pies.


JUDYTA

Nu… ja ci dam moich łez,
Nie chodź tu, bo w karczmie trup.
A ja sama siedzę boso
Na popiele w szarym worze.
Póki trupa nie wyniosą,
Żaden goim wejść nie może,
Gdzie Żydówka na bosinach,
A przed nią trup na drabinach
W śmiertelnej leży koszuli.


KOSAKOWSKI

Judyto…


JUDYTA

                        Nu… co?


KOSAKOWSKI

                        Chcę wody.


JUDYTA

Nu… czy ty żebrak na kuli?
Ty możesz robić — ty młody;
Młode jeszcze twoje lata,
Możesz być hyclem u kata.


KOSAKOWSKI 

/ dobywając szabli /

Jezu!


JUDYTA

                        Ha… ty przy orężu?


KOSAKOWSKI

Kobieto! szatański wężu!
Co świszczesz urągowiskiem
A nie drżysz przed szabli błyskiem,
Spokojna i blada jak kreda.
Wiedz, że z mojego rozkazu
Powieszono tego Żyda,
Bo mię zdradził…


JUDYTA

/ przez ciąg jej mowy słychać ciągle odgłos dalekiej walki /

                        Nu, do razu
Ja to zgadła i wiedziała,
Że się to przed Bogiem wyda.
Ty okradł i zabił Żyda,
I z jego martwego ciała
Zostawił posag Żydówce;
A sam poprowadził hufce,
Jak wiatr, co się w polu miota,
Jako Polak patryota,
Jako rycerz krwią czerwony,
Jak pan wielki oświecony,
Jak twej ojczyzny dobrodziej;
Choć ty zabójca i złodziej
Brzęczysz od mojego złota;
A ja przez ciebie sierota,
Przy okradzionym kantorku
Siedzę w popiele, na worku,
A przede mną z trupem drabina.
Nu, czy ty wiesz? jak rabina
Trup po śmierci straszny, srogi?
Jak do wschodu leży głowa?
A z drabiny sterczą nogi?
Czy ty wiesz, co się nazywa
U chłopów noc rabinowa?
Co dęby w puszczach porywa,
Domy znosi jak namioty
I całą noc sypie grzmoty
Głośne jak Jehowy słowa:
A dlaczego rabinowa?
Nu?… a czemu piorun głuchy
Taki jasny? a świat drżący?
Bo to są rabinów duchy,
Nu… i trup się ten modlący,
Co siedzi wtenczas w bożnicach
Przy wichrze i błyskawicach,
Pod czarnym kahałów dachem,
I z pacierzem i z rejwachem,
I z płaczem aż do niebiosów,
I z jękiem, i z rwaniem włosów,
I z żałobliwymi słowy,
Modlący się do Jehowy,
Aby zdjął już z Izraela
Przekleństwo… A gdy Jehowa
Piorunami wtenczas strzela
I sprawuje taki zamęt;
To widać, że płacz i lament
Panu Bogu się podoba.
Że biednych Żydków żałoba
Pioruny jego zapala.

/ słucha grzmotu dział /

Nu, tam teraz u Moskala
Wielki strach Chrystusa Pana:
Ksiądz wziął krzyże, zdjął ornaty,
Duchem rozrywa harmaty
I w białym świeci habicie
I krwi ma aż po kolana;
A ja tu, żydowskie dziecię,
Sierota w waszej krainie,
Siedzę przy trupiej drabinie,
Przy wietrze, co wieje od trupa,
A pode mną popiołów kupa,
A na mnie wór podły szary;
A ja podobna do mary
Z twarzą bielszą od miesiąca,
Z zabójcą rozmawiająca,
Z szczęścia jak kwiat oberwana,
W żałości jak obłąkana,
O zabójstwie jakby śniąca,
A we śnie łzami zalana,
A w strachu jak wiedźma blada,
A zemstą w niebo porwana,
A w przekleństwach jak piorun, co spada!

/ w najwyższej exaltacyi, przy odgłosie dział /

Nu, więc teraz ja się zrywam
I o ściany tłukę głową.
Ja przekleństwem się nazywam
I nazywam się zagubą,
Krwią i burzą rabinową,
Wichrem, deszczem, nocą grubą,
Duchem, gwiazdą, trumną, trwogą!
Bo w tem sercu są wichrzyce,
Co was i rozerwać mogą!
Nu, bo w puchu błyskawice,
Co świat cały mogą spalić!
Bo oto ja tchnęła na pole
I chorągwie zaczęły się walić,
I wasz duch leży na dole
Podobny wężowej chmurze;
A ja tu stoję na górze
I podnoszę zemsty ramię,
I nogami go depcę i łamię,
I odpędzam precz z pola do miasta!

/ strzały harmatnie ustają nagle /

Abyś wiedział, że judzka niewiasta,
Będąc w usprawiedliwieniu
Przed Bogiem swego zakonu
Zemstą ojcowskiego zgonu,
Jest jak noc, cała w płomienia,
Jest jak burza, cała w mocy,
Jest jak siła, cała w ciszy,
Jest jak głaz w Dawida procy,
Jest jak płacz, który Bóg słyszy,
Jest jak grad, co bije w twarze,
Jest jak strach, co serca napełnia,
Jest jak miecz, którym Bóg karze,
Jest jak sąd, który Bóg spełnia.
Ten sąd macie chrześciany,
Ja go na was trzęsę z rąk!

/ W największej furyi trzęsie ręce nad głową i rzuca garściami przekleństwa na pole. /


KOSAKOWSKI

Żydówko, ja twoich mąk
Nie winien… bo obłąkany,
W zupełnej nieprzytomności
Dałem znak chustą czerwoną
I mój rozkaz wypełniono,
Wypełniono bez litości.
A jam tu powracał po to,
Bym Żydowi oddał złoto,
A porwał córkę żydowską.


JUDYTA

Kogo, powiadasz, goimie?


KOSAKOWSKI

Przysięgam na Matkę Boską,
Ciebie samę.


JUDYTA

                        Powiedz imię?


KOSAKOWSKI

Judytę.


JUDYTA

                        O! wielki Boże!
Kiedy wczora ja w komorze
Całowała twoje nogi
A ty jak pan wielki szumiał,
Ty ust moich nie zrozumiał!
Ty mię nogą pchał z podłogi,
Jak człek, co gałganem miota!
A dziś, czy ja tobie droższa
Przez to, że dziś ja sierota?
I od Żydów najuboższa,
I od kobiet niegodziwsza,
I od wszystkich węży mściwsza;
Śmiertelniejsza od żelaza!
Że ja?… Nu, ja… jak zaraza
Dmuchnęła i wiatr popsuła?!
Nu, ja… prawda, co mówicie,
Igiełkami dzieci kłuła
I wieszała na suficie
I robiła ze krwią ciasto.
Nu, a teraz wasze miasto,
Chociaż wiem, że sama zginę,
Tak zakłułam jak dziecinę,
Aż krwią skapie purpurowe.
Jeśli ty kat, to nie czekaj,
Lecz mi szablą zetnij głowę,
Rzuć za siebie i uciekaj
Pełny trwogi i popłochu,
Bo tam w karczmie, patrzaj! z lochu
Widma, co zagaszą słońce!


KOSAKOWSKI

Wielki Boże! w karczmie Dońce!
I piechotny bagnet świta!
Ty zdrajczyni!


JUDYTA

Ja, Judyta!

/ Wchodzi do karczmy. /


KOSAKOWSKI

Bojwile! miasteczko wzięte!
Czyńmy to, co jeszcze można.
A ty, coś wydała święte
Kościoły, furyo bezbożna!
Przysięgam ci, że powrócę,
Za włosy ciebie pochwycę
I w żar płomienisty rzucę,
I spalę jak czarownicę,
I strzaskasz się jak suchy pień…
Gdzie mój koń?… to sądny dzień!

/ Bojwił i Kosakowski wychodzą. /

/ Z karczmy wychodzi Kreczetnikow, jenerał moskiewski, Suwarow oficer, Adjutant i moskiewskie wojsko. /


KRECZETNIKOW

Tak się przez Żydów każde miasto bierze.
Suwarow, weźmij z sobą sotko ludzi
I od klasztoru postaw tak żołnierze,
Aby schwytali księdza cudotwórcę.
Ten mózg, co twoje dziś rękawy brudzi,
Krew, koralowej podobna paciórce,
Którać na czole błyszcy, bestyo dzika!
Zrobiły z ciebie dzisiaj pułkownika.


SUWAROW

Sława Rosyanom!

/ Odchodzi. /


KRECZETNIKOW

                        Gdzie jest pan Branecki?


ADJUTANT

Gada z karczmarką.

/ Wychodzi. /

/ Wchodzi Branecki, prowadząc za rękę Judytę już ubraną jak poprzednio, w pięknym Żydowicy stroju. /


BRANECKI

                        Na honor szlachecki!
Nigdy piękniejszej nie widziałem jędzy.
Dałem jej kiesę pieniędzy,
Rzuciła na ziemię złoto,
Zdjęła worek, z bladej twarzy
Obtarła popiołów błoto
I stoi cała w klejnotach
Jak paw, kiedy rozwachlarzy
Ogony.


JUDYTA

                        Nu, wy w namiotach
Mieli od mojego sługi
Pokazany ten loch długi,
Idący tu do piwnicy.
Teraz wy, jak na gościnie
U rabina Żydowicy,
Szanujcie ludzkie żywoty,
Niech tu żadna krew nie płynie,
Niech tu nie grzmią żadne grzmoty,
Bo…


BRANECKI

                        Bo i cóż?


JUDYTA

                        Bo ja proszę.


BRANECKI

Na twoję instancyę wnoszę
Tę prośbę do jenerała,
Aby wiatrem nabił działa
I kul nie dawał harmatom;
A manifestami z lawet
Walił w tył konfederatom,
Oddawszy im to wet za wet,
Co nam niosła ich wymowa,
Za wiatr — wiatr, za słowa — słowa.


JUDYTA

Nu, kto ty, co im urągasz?
Czy ty pies, że ludzkie kości
Na polu zębami ciągasz?
I nad trupem jesteś w złości?


BRANECKI

Co, najpiękniejsza z karczmarek?…
Wziąść ją, ręce związać sznurem…
Niech czeka.

/ Moskale wiążą Judyty ręce w tył i krępują powrozami. Adjutant wchodzi, prowadząc Księdza Marka pod strażą. /


ADJUTANT

                        Oto ksiądz Marek!
Pod samym klasztornym murem
Z szablą w ręku wzięty w plen.


BRANECKI

Co? ksiądz Marek? oszust ten?…
Czy to ty jesteś, mój klecho?


KSIĄDZ MAREK

Ja sam.


BRANECKI

                        Bądźże nam pociechą
I grzesznych orędownikiem.
Księże, tęgim jesteś ćwikiem,
Oszukiwałeś rok cały
Wszystkich nabożnych i głupich;
Biłeś się jak jenerały
I chciałeś sobie z głów trupich
Wybudować kazalnicę,
Skąd byś mógł do króla gadać…
Czas ci na osiołka siadać,
Przejechać się przez stolicę,
Gdzie już nie podolskie mózgi
I szlachecka cię głupota
Przyjmą, ale kat i rózgi;
Bo ta twoja tu robota,
Te bunty i te powstania
Warte tylko wysmagania.


KSIĄDZ MAREK

Czegokolwiek one warte,
Pokornie proszę Waćpana,
Abyś me piersi rozdarte
Lekarzom opatrzyć kazał.


BRANECKI

A gdzież ty tak habit zmazał?
A gdzież wzięta owa rana?


KSIĄDZ MAREK

Na polu, z ręki Moskala.


BRANECKI

Jak to? więc Pan Bóg pozwala,
Że i święci noszą blizny?


KSIĄDZ MAREK

Tak, mospanie, dla ojczyzny
Pozwala Pan Bóg i świętym…


BRANECKI

A rózgami być ociętym?


KSIĄDZ MAREK

I to zniosę.


BRANECKI

                        Kreczetnikow,
Daj mi, proszę, dwóch burłaków
Z sekty twoich biczowników,
Bo w całym hufie Polaków
Nie ma ludzi… a ten klecha
Zna się na bicia dobroci.
Patrz, jak się na to uśmiecha,
Że Moskal mu kość wymłóci…
Hej! bić go tak, aż krwią się spluszcze.


/ Stają żołnierze przy księdzu. /


KSIĄDZ MAREK

/ pokazując przed sobą palcem na ziemię, do Judyty /

Upadnij tu na kolana,
Córko, niechaj ci odpuszczę.
Idę do mojego Pana.


JUDYTA

/ rzuca się na kolana, szlochając /

Przeklnij! przeklnij!…


KSIĄDZ MAREK

                        Ja, Judyto?
Oto naród mój zabito!
Oto, patrzaj! tam w oddali
Płomień… Dom się boży pali
Nad ognistej krwi strumieniem
I niebo kole płomieniem,
Jak miecz archanioła kręty,
Już na brusie pociągnięty,
Ostrzem postawiony w górę,
Miecz gotów karać naturę!
Ludzi, że są przeciw cnocie,
Braci, że rwą serca bliźnie,
Polaków, że przeciw ojczyźnie,
Niewinnych, że są w ciemnocie,
Winnych, że w jasności ślepi.
    Oto miecz z płomieni różnych,
Co wkrótce niebo rozszczepi,
Potem się na domach próżnych
Powali, świszcząc jak żmije,
I powali, i nakryje
Gwałty, płacz, mordy rumiane
I to miasto wyrzynane
Jak anioł ognia pochłonie.
    I podobny jest koronie
Z hyacyntu, z chryzolitu,
Śród gwiazd białych i błękitu
Przez duchy boskie trzymaną;
Aż naród zegnie kolano,
O Bogu pomyśli w burzy
I na to ogniste wiano
Męczeństwem ducha zasłuży.
    I jest jeszcze jako kręta
Burza, co płomieni ręką
Porwała tam sakramenta.
Krzyże, hostye z pańską męką,
Obrazy przeświętych wzorów,
I grobowce fundatorów,
I podłogi, które rosi
Ludu łza, nawet kamienie;
Zawinęła je w płomienie
I Panu Bogu odnosi.
    Więc i te drzewa żałobne,
W Zielone Świątki sadzone,
Których pnie takie czerwone,
Listki jak iskierki drobne
W rubin na nitki zniżane,
Jak struny wichrem odwiane,
Ogniem zajęte przy korze;
Te drzewa, to harfy boże,
Od kościelnego krawędzia
Idące rzędy długimi,
To Dawidowe narzędzia
Hymnów, które tu na ziemi
Śpiewają mi z tryumfalnych
Pieśni długie litanije,
Od aniołów niewidzialnych
Duchową ręką trącane.
    Widzę Boga! któż mi oczy zakryje?
Chwały niewypowiedziane
Widzę! głosy wielkie słyszę!
Boga, co mi ogniem pisze
Nowy rozkaz, nowe prawo!
Oblewa mnie swoją sławą!
Ogniami męczeństwa złoci!
Pan Bóg mój pełny dobroci!
Którego mię rany bolą
A wola jest moją wolą.
    I ja przez tych świateł krocie
Oświecony, miałbym, córo,
Nie przebaczać tu ślepocie?
Lecz we krwi umoczyć pióro?
Ja, którego Bóg dziś słucha,
Wydać mam na twego ducha
Wyrok na wieki tracący?…
Owszem, węgiel gorejący
Na bladych ci ustach kładę;
Zmazuję wszelką szkaradę,
Wszelkie jady, co je ślinią,
Abyś była prorokinią
Przyszłą między twoim ludem,
Nawrócenia żywym cudem,
Jedną z tych, co w kraju jęczą,
Jedną z tych, co boleść dzielą,
Jedną z tych, co go weselą,
Jedną z tych, co w przyszłość wierzą;
Świecącą przymierza tęczą,
Świecącą, aż pioruny uderzą
I z chmur spędzą jak ostatnią pochodnię.
Bo wiedz, córko, że wszystkie ci zbrodnie
Odpuszczone są na wieki wieków.

/ obraca się do Moskali /

A teraz krzyża i ćwieków,
A co macie czynić, czyńcie prędzej.

/ Wyprowadzają go straże. /


JUDYTA

On przebaczył, bo ja w nędzy,
Bo on wie, co ja cierpiała…
Puśćcie mnie do jenerała,
Do ruskiego wojownika.
Nu… niech on księdza nie tyka,
Bo straci całe obozy,
Piorun mu spadnie na ramię.

/ rwąc na sobie powrozy /

Bo tak… jak ja rwę powrozy,
Tak ja mu wojsko połamię!
Spalę lud jak błyskawica!


MOSKALE

Czarownica! czarownica!


JUDYTA

Nu, ja wolna przed grabieżą
I przed ogniem i przed katem.
Jeśli tam księdza uderzą
Jednym tylko, jednym drutem,
Tak wy padli z całym światem!
Ta krew wasza jednym łutem
Nie zaważy przed krwią Judy!…
Nu, tam patrzcie! oto cudy!
Oto w pożarach wychodzi
Ksiądz męczony.


BRANECKI

                        Co to znaczy?
Kto nam tu stracha przywodzi?
To ksiądz!… tysiąc sto kartaczy!…
Widmo po pas obnażone
Z katowskiej wychodzi chaty.
A za nim wloką się katy,
Niby dwa słońca czerwone.
Niby dwa czerwone duchy,
Zgięci jak żebracy na kulach
I biją się po koszulach.
A koszule markietanów
Od czarnej smagalnej pluchy,
Są jak skrzydła u szatanów,
Oczy przenikają zgrozą,
Powietrze całe czerwienią…

/ Wchodzi Ksiądz Marek. /


KSIĄDZ MAREK

Lub się serca w katach mienią,
Lub Pan oczy zaćmi ślozą…
A ciemna to była chata,
Gdzie mię po pas obnażono.
Więc zamiast bić w moje łono,
To kat się rzucił na kata
I we krwi się oba pluszczą…
Rozłączcie ich, bo się nie puszczą,
Aż skonają.


KRECZETNIKOW 

/ do katów za sceną /

                        Precz, sobaki!
Wziąść ich, zanieść do szpitala.
Branecki, cudownik taki
Harmaty nam pozapala.
Zrobi bunt w moskiewskiej armii.
Ach! tam Katarzyna karmi
Tyle mnichów ruskiej wiary;
A wszystko chłopy do miary,
Poszczą chlebem i jesiotrem
A żaden cudów nie umie.


BRANECKI

Poślij jej Żydówkę z tym łotrem.


KSIĄDZ MAREK

Cokolwiek w twoim rozumie
Ułożysz, to nie pomoże,
Bo ja tu ciało położę
Pierwsze dla kraju i wiary.
I mój kopiec jak sztandary
Będzie trwał — aż wiek przeminie,
Aż ludzie z jasnymi skrońmi
Pokażą się w tej krainie,
Wchodząc ducha mego bramą.
Więc nie porwiesz mię stąd końmi!
Ani nawet śmiercią samą!
Mój duch wiecznie tu i ciało
Przyszłego kościoła skałą.


KRECZETNIKOW

Hej, z kibitką kapitana!


KSIĄDZ MAREK

Patrz, kogo wysyłasz ze mną,
Bo na drogach pańskich ciemno,
I często jest krwią zbryzgana
Ta ciemna i nocna droga,
Krwią szaleńców roztrąconych o Boga.




AKT III

/ Plac w Barze. Wchodzi Kosakowski, ubrany jak sługa szpitalów zadżumionych, w smolnej koszuli, w kapturze. /


KOSAKOWSKI

Zaraza, co tu panuje,
Gdzie Moskale wiatr popsuli,
Gorsza od miecza i kuli,
Tysiącami ludzie truje,
Z trupów czarnych urodzona,
Stojąca jak widmo na wale.
    Pełne Moskalów szpitale,
Każda karczma zarażona.
Każdy człowiek straszny, blady,
Sine włóczą się gromady
Z krwią i ogniem pod powieką;
Zgniłe prześcieradła wleką,
A głowy w skrwawionych chustach
Wspierają na rękach chudych,
Z węglem i ze krwią na ustach,
Pełni plam zielono-rudych,
Ponurzy jak rozbójnicy,
Jak wilcy na krew gotowi.
Przypatrzyłem się ludowi,
Co tam, przed Boharodycy
Namiotem klęczy i leży,
Pałaszami namiot kraje
I Boharodycy łaje,
Nazywa ją matką żołnierzy.
I pochlebia, i klnie na przemiany.
    A tak wszystko zaraza rozprzęga,
Że oto w smołę ubrany,
Rzuciwszy na plecy haki
Jak koń, który się zaprzęga
Do ciał, włóczę te sobaki;
Wyciągam z miasta za bramy
I rzucam nagie do jamy;
A nikt o to nie zapyta,
Kto ja jestem? skąd przychodzę?
Mógłbym sztyletować wodze,
Mógłbym zatruć wód koryta,
Mógłbym — wszędzie chodzę wolny —
Wejść aż do jenerałowej
W nocy jako upiór smolny,
Wziąść lampę, która u głowy
Przy srebrnym obrazie świeci,
W kołysce podpalić dzieci,
Blaskiem zbudzić matkę śpiącą
I z pochodnią gorejącą
Jak upior wynijść z sypialni.
    Tymczasem błądzę jak pjany
Pośród tej okropnej szczwalni,
Gdzie zaraza swe szatany,
Psy swoje czarne puściła..
Gdzie dom… spojrzeć, to mogiła,
Gdzie łóżko, tam trup być musi.
Par cięży, powietrze dusi,
Gwiazdy, jakby przelęknione,
Chodzą smętne i czerwone;
Wyją psy na pustych bramach
I rwą zębami łańcuchy.
A w polu, przy trupich jamach
Jakieś płomienie jak duchy
Stoją, czasem szyję zegną
I za człowiekiem tak biegną
Kolory z ognia fałszywe,
Tak lecą jak trupy żywe,
Owinięte przez płomienie,
Jak moje za mną sumienie!
    Bo to ja, com tu zaszczepił
Ruinę, gwałt, mord rumiany.
W żądzach niepohamowany,
Kiedy mię szatan oślepił.
Leciałem, gryząc wędzidła,
Własne rzuciwszy sztandary.
I przeze mnie ten ksiądz stary
Odbieżany szedł na boje,
Jak ptak bez jednego skrzydła,
Żebraków zebrawszy roje
Zbrojne w siekiery i kosy,
Siwe swe rzuciwszy włosy
Za sztandar, i męczenników
Krzyżem oświecając złotym.
Ja zbieg! zdrajca jego szyków!
Gdy siadłem nad trupów rowem,
Kiedy pomyślałem o tem,
Gdy ten ksiądz z czarnym okowem,
Jasny jak światło jarzęce,
Stanął mi w myśli upiorem;
Gdy do nieba podniósł ręce,
I pokazał nad klasztorem
Ogień, dym, czerwone dachy
I w cieniu ruskie bermyce,
I na tych bermycach blachy,
Jak złote, wielkie księżyce,
Ciągnące ku pożarowi,
Ból i strach mię przejął mrowi;
I przysięgłem, furyą zdjęty,
Że choć sam, chociaż wyklęty,
Zbawię go albo tu zginę.
A tę żydowską dziewczynę
Będę trzymał w mojej mocy,
Porwę i gdzieś w czarnym jarze
Zrobię z nią, co Pan Bóg każe.

/ Wchodzi Judyta. /


JUDYTA

Co zrobisz ze mną, goimie?
Nu, ksiądz mi odpuścił święty.
Ja przyjęła sakramenty
Z jego rąk i mam na imię
Salomea.


KOSAKOWSKI

                        Więc ksiądz żywy?


JUDYTA

Ksiądz, on człowiek sprawiedliwy,
Umrze, gdy go Pan obudzi.
Nu, on nie lęka się ludzi…


KOSAKOWSKI

Ale go pletniami zbito?


JUDYTA

A kto tego bicia liczył?
Jego palmami zakryto
Słonecznymi od niebiosów,
A kat się na śmierć zaćwiczył
I szedł krwią kapiący z włosów,
W koszuli, cały rumiany,
Przez siebie zakatowany
Na śmierć… i umarł w szpitalu.
Nu, a potem w tym Moskalu
Była myśl księdza uwozić,
Na Sybirze gdzieś zamrozić.
Więc okuli jemu nogi,
Ubrali go w chłopskiej świtce,
Położyli na kibitce,
Koń zaprzęgli do niej srogi
I szalony, i gorący,
Jak smok dyszlem targający.
I siadł na kibitce zwoszczyk
I kapitan w hełmie z blachy
A blady był jak nieboszczyk;
I usiedli dwa szyldwachy.
A noc była ciemna, głucha,
Wielki lament i rozpacze,
Słychać było, że lud płacze,
Słychać było, że Bóg słucha;
Bo stanęła po rejwachu
Jakaś wielka cichość strachu,
Gdy kibitka się ruszyła
Z naszym ojcem śród miasteczka.
Bo wieść między Żydków była,
Że on, ten ksiądz, jak owieczka
Dał się okuwać w kajdany,
Że mu krew bluznęła z rany,
Że był znowu biczowany,
W pysk przez Braneckiego bity,
Jak trup dlatego zakryty,
I cały we krwi czerwony;
Bez sił, dlatego niesiony,
Bez ducha, bo już nie jęczał,
A w łańcuchu, bo zabrzęczał,
Gdy go kładli do kibitki.
Nu, i potem tylko kitki
Tych Moskali jak płomienie
Poleciały na stracenie,
Poszły w ciemność z wielką burzą.
Nu, a ludzi było dużo
Na tym placu, wszyscy czarni,
Przy jednej tylko latarni,
Która była pałająca;
Bez gwiazd żadnych i miesiąca,
W nocy na strasznej pustoszy,
Jak na jakiem grobowisku.
    Nu, a kiedy Pan Bóg spłoszy
Konie jakie na urwisku,
To co? — głowy się strzaskały!
A on został jeden, cały,
A na wozie ludzkie trzewo,
Trup na prawo, trup na lewo,
Kapitan przy swoim Dońcu,
Zwoszczyk żyw, lecz jak śmierć biały.
I wóz jego we krwi cały,
A ksiądz, jakby cały w słońcu,
Na wozie, w męczeńskiej szacie,
Jak na jakim majestacie
Jechał spokojny i żywy,
Bo on człowiek sprawiedliwy
I święty…


KOSAKOWSKI

                        Słuchaj, Judyto!
Zwiedź mię ty z tym karmelitą.

/ na stronie /

Ach! łza jej do pereł grochu
Podobna.. zemstę już gasi…


JUDYTA

Prorok wasz zamknięty w lochu.
A czy są rycerze wasi
Blisko? Ja go wam wyzwolę.


KOSAKOWSKI

Ty?


JUDYTA

                        Przy waszym apostole
Ja córka i stróż.


KOSAKOWSKI

                        Ty sama?


JUDYTA

Nu, ja mu wolności brama,
Ja mu róża od Saronu,
Chociaż bardzo bliska zgonu;
Ja konwalia mu pachnąca
I wolnością, i weselem…
Nu, ja stąd odlatująca,
Jak duch jaki do miesiąca,
Z całym dawnym Izraelem;
Aż powrócę — bom duch wielki,
A u Panny Zbawicielki
Na niebie oczekiwana.


KOSAKOWSKI

W imię Ojca, Ducha, Pana!
Co ty gadasz?


JUDYTA

                        Nu, ja sama
Nie wiem… Miasto dziś podpalę,
Ogień włożę pod szpitale;
Aż chorzy wyjdą z płomieni
I o księdza będą prosić,
I po mieście zarażeni
Biegać i ogień roznosić,
Kołdry targając ogniste…


KOSAKOWSKI

Co ty mówisz? Jezu Chryste!
Szpital spalić?


JUDYTA

                        Nu, a oni…


KOSAKOWSKI

Niechaj ciebie Pan Bóg broni
Od tak haniebnego czynu.


JUDYTA

Gdyby z każdego rubinu,
Co na czepcu moim świeci,
Była iskra, niechaj leci!
Niechaj się za dachy chwyta!

/ zrywa z czepca drogie kamienie i rzuca na wiatr /

Nu, ja nie Polka, ja mściwa…
Ja Żydówka! ja Judyta!


KOSAKOWSKI

Słuchaj, dziewczyno straszliwa!
Piękność twoja nieśmiertelna,
Jakaś straszna i piekielna:
Ząb perłowy, kiedy zgrzyta,
To mi serce w piersiach lata.
Słuchaj, ty jesteś bogata
I ochrzczona — córko grzmotów!
Ja się z tobą żenić gotów.


JUDYTA

Nu, a ojciec?


KOSAKOWSKI

                        Żyd, wisielec…
Co mi tam twój ojciec znaczy!
Odprawiłaś już popielec
I bosiny po rabinie…


JUDYTA

A jak jego duch zobaczy?


KOSAKOWSKI

W jakiej ty żyjesz krainie,
Że o trupach zawsze gadasz?


JUDYTA

Czy ty wojnę wypowiadasz
Wszystkim duchom Izraela?


KOSAKOWSKI

Czart oczami twymi strzela,
Ogień leje w serca cieśnie,
Głowę wprawia w obłąkanie.
Dziś widziałem ciebie we śnie,
Jakby jakie malowanie,
Że już byłaś na stracenie
Prowadzona w żar, w płomienie,
A z płomieni były róże,
A ty w różach jak w altanie,
Uczepiona ręką w górze
Za krzyż.


JUDYTA

                        Ty śnił prawdę świętą.


KOSAKOWSKI

Judyto, gdyby cię wzięto
I śmiercią, ogniem grożono…
Ty znasz moję klacz czerwoną,
Co przeleci miasto całe
I wyleci drugą stroną.
Tylko klaśnij w ręce białe,
Tylko padnij mi na łono,
Tylko chwyć się jak zbawienia,
A ja z grobu i z płomienia
Wyrwę ciebie po sto razy!


JUDYTA

A czy wyrwiesz z rąk zarazy?


KOSAKOWSKI

Strach mię zdjął.


JUDYTA

                        Nu, ja ze łzami
Mówię tobie, mój goimie,
Że przepaść jest między nami…
Najprzód twój ród, twoje imię,
Co odrzuca to zamęście,
A potem… moje nieszczęście
I mój los. Bądź zdrów na wieki!
A może przyjdzie daleki
Jaki czas dla mego ducha,
Że mnie mój Pan Bóg wysłucha,
Modlitwę moję gorącą,
Za twoje szczęście proszącą.

/ Wychodzi. /


KOSAKOWSKI

We łzach, w obłąkaniu stoję…

/ Wchodzi Bojwił przebrany za chłopa. /


BOJWIŁ

Panie, widać nasze zbroje,
Wiejące nam od północy
Z tchem od ukraińskich kwiatów.
Nowy huf Konfederatów.


KOSAKOWSKI

Idźmy… przed nadejściem nocy
Może na czas przybędziemy
Poprawić straconej sławy.

/ Wychodzą. /

/ Namiot. — Wchodzą Kreczetnikow, Branecki i Raportowy oficer. /


KRECZETNIKOW

W pochód wymaszerujemy
Aż na Wierzchowieckie stawy.
Już tam ja w szlacheckie dworce
Posłał i dzieci, i żonę. Jej Boh! miasto zarażone.
Mści się Bóg za cudotwórcę.


BRANECKI

Czy jenerał gada seryo?


KRECZETNIKOW

Ot wy z waszą fanaberyą,
Francuszczyzną, nie widzicie,
Że tu wojska mego życie
Pod przekleństwem bunt podnosi…
A ot, za tym cudownikiem
Pułk jeden żałobnie prosi,
Abym go im jałmużnikiem
Zrobił… i archimandryta…
A gdyby jeszcze odkryto,
Co mi dziś piszą w depeszy;
Boże pomiłuj na niebie,
To ot… trup ze mnie i z ciebie.


BRANECKI

Cóż za wieści?…


KRECZETNIKOW

                        Człowiek grzeszy
Ciekawością, mój Polaku.
A mądry, kto sekret chowa.


BRANECKI

Co? czy umarła carowa?


KRECZETNIKOW 

/ wpadając we wściekłość /

Szto ty skazał?… Ty na haku
Będziesz wisiał za te słowa.
Małczy, Lach! Caryca żywa.


BRANECKI

Niech się pan jenerał nie zrywa,
Bo ja także hetman jestem,
A jestem tu w moim kraju.


KRECZETNIKOW 

/ w pasyi /

A czemu ty z naszym chrestem?
Naszego dworca lokaju!
Szambelanie z epoletką!
W jakim ty kraju, szlachetko?
W jakim ty kraju, łachmanie?
Tu ja pan… my gospodarze!
Ot miasteczko wyrżnąć każę,
Dam ci szutkę w nos, hetmanie,
I każę na szubienicy
Powiesić, porąbać w ćwierci…
I napiszę do carycy,
Że ty o carycy śmierci
Rozpowiadał… precz z komnaty.

/ Branecki wychodzi /

Hej, niech nabiją harmaty,
Niech nabiją wszystkie działa
I na tego jenerała,
I na hułany obrócą.
Niech włożą zaraz bagnety!
Niech mi z miasta precz wyrzucą
To błoto… Ot francuszczyzna!
Olejki i toalety!
Gdy we krwi cała ojczyzna,
Wino im kapie na brodę.

/ wchodzi Adjutant Braneckiego /

Cóż tam od panów Polaków?


ADJUTANT

Pan jenerał uprasza o zgodę,
O wojennych naszych znaków
Złączenie… a oto w liście
Obrażony osobiście
O satysfakcyą uprasza.


KRECZETNIKOW

/ drąc list /

Szutki… ja nie konfederat,
Ani młokos do pałasza,
Jeśli pan jenerał nie rad
Żem go uderzył po wstędze,
To niech się w żałobnej księdze
Rozpisze…


ADJUTANT

                        Toż mu odpowiem.

/ Wychodzi. /


KRECZETNIKOW

/ do Raportowego /

A jak tam z wojskowem zdrowiem?


RAPORTOWY

Po stu codziennie umiera,
Grenadyer w grenadyera,
Chłop w chłopa… i co dzień gorzej.


 KRECZETNIKOW

Niech kancelarya położy
W dzisiejszym dziennym rozkazie,
Że kto się podda zarazie
I położy na tapczany,
Za pierwszy raz… tysiąc pałek,
Za drugi raz… rozstrzelany.


RAPORTOWY

Słuszaju's… Braknie nam skałek
I prochu…


KRECZETNIKOW

                        Ot i to szutka
Puławskiego, co nam bierze
Po drodze wszystkie jaszczyki…
No… jak zadzwoni pobudka,
Rozdać pomiędzy żołnierze
Kamasze, nowe trzewiki,
Pompony, kogucie pióra,
I kaszy… niech krzyczą hurra!


RAPORTOWY

Słuszaju's…


KRECZETNIKOW

                        Precz Raportowy!

/ Raportowy odchodzi. /

/ Wchodzi Adjutant Branickiego. /


ADJUTANT

Pan mój jako afront nowy
Uważa, obelgę nową,
Pana jenerała słowo
O uderzeniu po wstędze.


KRECZETNIKOW

Nu… proś go, proś na herbatę.


ADJUTANT

Nie wiem, czyli go dopędzę,
Bo wyjechał z sekundantem…


KRECZETNIKOW

Powiedz mu, że na harmatę
Strzela się z paniczem frantem,
Karciarzem — jenerał stary.

/ Adjutant wychodzi /

Oj dobrze, że my te Bary
Przycisnęli!… Ot depesza,
Że tam jakiś car w Kazaniu
Jenerały nasze wiesza,
I o carycy porwaniu
Zamyśla w imię Piotrowe.
Oj dobrze, że my powstaniu
Polskiemu urwali głowę,
Nie dopuściwszy odsieczy;
Bo gdyby… spasij nas, Boże!…

/ żegna się /

Od takiej okropnej rzeczy,
Gdyby im pana we dworze
A księdza puścić z łańcuszka,
To ot, i Moskwa matuszka…
Spasij, Boże! Spasij, Boże!

/ żegna się /

Ot gdyby tu wojownika,
To czart wziął państwo Ruryka,
Spasij, Boże! spasij, Boże!

/ Wchodzi Adjutant Kreczetnikowa. /


ADJUTANT

Panie, pod wieczorną zorzę
Widać pułk konfederatów.
Chcieliśmy wystrzelić z wałów,
Lecz brak i kul, i granatów.


KRECZETNIKOW

Rzucić kilka pustych strzałów
Na to obdarte husarstwo
A potem te pany Lachy
Prosić na parlamentarstwo.


ADJUTANT

Słuszaju's.

/ Odchodzi. /


KRECZETNIKOW

                        Ot nowe strachy!
Ot nam w mieście pewny cmentarz,
Najstraszniejszy z mogilników,
Gdzie nam ziemia oczy wyje;
Jeśli to huf Pułaszczyków,
Jeżeli ten parlamentarz,
Co tu przyjedzie, nie pije…

/ Wjeżdża konno Kazimierz Puławski, za nim pieszo Kosakowski zawsze przebrany. /


KAZIMIERZ PUŁAWSKI

/ zsiadając z konia /

Ty smolny parobku dżumy,
Potrzymaj mego rumaka,
A strzeż mi dobrze czapraka,
Bo tu kradną.


KRECZETNIKOW 

/ na stronie /

Pełny dumy.


KAZIMIERZ PUŁAWSKI 

/ wchodzi /

Jenerale… twoja chrobra
Gromada bez kul strzelała,
Jest to grzeczność jenerała
Zapewne, nie brak w jaszczykach?
Zapewne myślał jenerał,
Że mi się pułk poobdzierał,
Że mam dosyć dziur w trzewikach
I w czapkach wiatrzanych świstów;
Za tę grzeczność siatelską
I jego artylerzystów
Dziękuję…


KRECZETNIKOW

                        Czy z przyjacielską
Ręką?…


KAZIMIERZ PUŁAWSKI

Przyszliśmy po księdza.


KRECZETNIKOW

Nie mogę… Jej Bohu buntowszczyk!


KAZIMIERZ PUŁAWSKI 

/ zimno /

Pana jenerała zwoszczyk
Z końmi przez nas dziś schwytany.


KRECZETNIKOW

Tak i miejcie, moje pany,
Moje konie, niech popasą.


KAZIMIERZ PUŁAWSKI

Wózek z jenerała kasą…


KRECZETNIKOW

Tak w złoto umoczcie dłonie,
No… ja złota mam niemało.


KAZIMIERZ PUŁAWSKI

Pana jenerała żonie
Także się nieszczęście stało;
Zabrana z żołdactwa rojem
Jak nie nabita harmata.


KRECZETNIKOW 

/ z wielką trwogą /

A rebiata?


KAZIMIERZ PUŁAWSKI

                        Nu… rebiata
Także u nas i z konwojem,
I z panią jenerałową.


KRECZETNIKOW 

/ przysiadając i kładąc ręce na kolana /

Nu… tak ja dam na to słowo,
Że ty pan Kazimierz Puławski…


KAZIMIERZ PUŁAWSKI

Być może…


KRECZETNIKOW

                        Więc proszę… z łaski,
Nim pogadamy o rzeczy,
Na wypitkę i prykuski,
Bo choć ja jenerał ruski
Od Rena pewny odsieczy,
Uzbrojony przeciw tobie
I w proch, i w dobry rynsztunek,
To ja ku twojej osobie
Taki wielki mam szacunek,
Że chciałbym, choć raz z weselem
Z tobą pić jak z przyjacielem.


KAZIMIERZ PUŁAWSKI

A ksiądz Marek?


KRECZETNIKOW

                        Nu, niemało
Ja z tym księdzem miał roboty!
Co jeszcze z niego zostało
To wam oddam… Jakieś grzmoty
Co to znaczy?

/ Słychać zgiełk za sceną. Wbiega Adjutant. /


ADJUTANT

                        Jenerale,
Ktoś pozapalał szpitale;
Buntują się starowierce
Przy blasku ogni czerwonych;
Mówią, żeś ty zarażonych
Kazał w szpitalu podpalić.
Szpital jak ogniste serce
Bijące w dymu szatanie
Już pękł i zaczął się walić
I pokazał na tapczanie
Wskroś, przez otworzone deski,
Trup zielony i niebieski
W trwodze oddający ducha.
Potem się ta zawierucha
Skier, ogni, dymów gorących
I ludzi uciekających
W kołdrach, w pokrwawionych chustkach
Zebrała na czarnych pustkach
Pogorzałych karmelitów.
Tam twój sierżant jeden Tytów,
Chciał chorym dawać nauki,
Ale żołdactwo pijane
Rozerwało go na sztuki,
Tak że i ciało rumiane
(Straszne markietanek dzieło!)
W oczach mi nagle zniknęło
Cudownym prawie sposobem;
Niewidzialnym niby grobem
Ukradzione dłuższej męce,
Przez oszukanie natury.
I tylko czerwone ręce,
Straszne, wzniesione do góry
O tym człowieku świadczyły,
Bo innej nie miał mogiły,
Oprócz tych dłoni ohydnych,
Jasnych — od pożaru widnych,
Nad głowami buntowników —
Tych rąk, tych szponów, krwawników.
Ach, i pierwszy tam raz w życiu
Słyszałem w ludzkiem zawyciu
Zwierzęce głosy człowieka.
Z ludzi się zrobiła rzeka,
Z rzeki morze, krwią rumiane,
A jeszcze pohamowane,
(Któż by rzekł?) dziewicy głosem.
Jedna, panie, Żydowica
Blada, z rozpuszczonym włosem,
Jedna, jak cudotwornica,
Wiedźma, co w ogniu się pali,
Śród tych rąk, lasu korali
Ohydnych, ze łzami w oku
O polskim księdzu proroku
Krakała jak kruk na dachu;
A co przydawało strachu
U zabobonnych Moskali,
To jedno umierające
Dziecko. Jak w zamku Walhalli
U dziewic na piersiach miesiące,
Tak to dziecko, zawieszone
Na piersiach jej, już zielone,
Już nie dziecko u kobiety
(Jak to lud powtarzał głupi),
Ale do czarów użyty
Jakiś wielki miesiąc trupi,
Ukradziony u gwiaździarzy.
Dość, że za nią poszły pułki,
Za nią starowierce starzy.
Aż skry, ogniste jaskółki
Na Żydowicę napadły;
I od włosów jeść począwszy,
Ciągle przerażoną jadły,
Aż upadła. Chciałem wtedy,
Pomiędzy ludem stanąwszy,
Choć Szwed, mówić do czeredy;
Ale ledwiem się pokazał,
Krwią mię obłoconą zmazał
Ów lud, który cudzoziemca
Szweda kładzie obok Niemca
I obu równo przeklina.
Została mi więc jedyna
Obrona w dobytej szpadzie,
We wzroku i w rejteradzie
Spokojnej, we lwa odwrocie.
A wtenczas żołdactwa krocie
I różnej broni motłochy
Napadły na ciemne lochy,
Gdzie polskiego księdza skryto
I przed białym karmelitą
We krwi i czarnych kajdanach,
Popadały na kolanach,
Sine pokazując strupy
I krzycząc, że zaraza je goni.


KRECZETNIKÓW

Ot ja teraz poszedł w trupy!
Ot Puławski! szpada w dłoni
I śmierć dla Kreczetnikowa!
Powiedz tam, niech będzie zdrowa
Moja żona, moje dziatki.
Ot nieszczęścia! ot wypadki!
Już ja trup, pokojnik boży!

/ Puławski odkrywa namiotu skrzydło i pokazuje się plac pełny żołnierstwa, chorych szpitalnych. Niektórzy leżą prawie nadzy na tapczanach, trupom podobni. W środku motłochu na rusztowaniu z łóżek szpitalnych stoi Ksiądz Marek z krzyżem, w podartym i pokrwawionym habicie. /


PUŁAWSKI

/ wstrzymując Kreczetnikowa /

Stój! gdzie lecisz?


KRECZETNIKOW

                        Puść, niech ginę!
Niech się ziemia pode mną otworzy!


KSIĄDZ MAREK

Dziatki moje blade, sine,
Leżące u nóg jak żyto.
Tam wasz jenerał z dobytą
Szpadą śmierci szukający;
A ja tu nędzarz cierpiący,
Exaltowan w ludzi tłoce
Pasterz. Bo pan niebios pragnie,
Aby tu dwie były moce:
Jedna, która ciałem nagnie;
Druga, co duchem podniesie
I ukorzy w imię Pana.
Siła wielka! niesłychana,
Która przy żywota kresie
U wielkich duchów się jawi.
A tę ludzie wydać muszą.
Bo kto ją w sercu zostawi,
Ze łzą, z chlebem ludzkim strawi
I uniesie razem z duszą,
Niebieskiej pragnąc korony,
A tu nie pomoże światu,
Ten zaprawdę potępiony!
Łachman z bożego szkarłatu!
Gwiazda upadła z anielstwa,
Gasnąca w błotnej kałuży!
Duch na wieki bez poselstwa,
Bez ciała, które mu służy,
Bez serca, co w piersiach bije,
Spadnie, w ziemię się zaryje
I Boga prosi o litość.
A to jeszcze wielka skrytość
U ludzi to ducha prawo,
Niegłoszone na ambonach,
Patryotyzmem i sławą
Z ludzkich serc czasem dobyte,
A zaszczepione już w łonach
Jak dzieciąteczko spowite
W duszy, na rubinach śpiące.
    Bo oto ludzi tysiące
W jednej chwili strach poczuli,
I mnie, żebraka na kuli,
Do krwi ubiczowanego,
Jeszcze w niezakrzepłej bliźnie,
Jeszcze we łzach po ojczyźnie,
Jeszcze od męki krwawego,
Jeszcze w śmiertelnej bieliźnie,
Jeszcze w gorączkowych żarach,
Jeszcze w smętku i na marach,
Na rękach swoich wynieśli.
Abym jako piastun cieśli,
Siadł na moim majestacie,
Rozkazał odejść zatracie,
Zarazie czarnej ustąpić.
Więc jeżeli będę skąpić
Dziś mojego w kościach ducha,
Jak człowiek, co jęków słucha
I z łez sobie wieniec plecie;
Jeżeli jeszcze na świecie
Żywot mi się upodoba,
I ta mych wrogów żałoba,
I to ich upokorzenie,
I to na deskach siedzenie,
Które dał Ojciec Niebieski,
Kładąc mi szpitalne deski
Jak męczennikowi tronem;
Jeżeli pogardzę zgonem,
Serca litością nie ruszę,
I duszy nie dam za dusze,
Z ciała wyzwolić nie zdołam;
Lecz wstanę, Pana zawołam,
O zemsty jego kropelkę
Poproszę — gromu, co bije,
Jak mściwy człowiek użyję,
I przyzwę śmierć jak mścicielkę,
Wszyscy zginiecie straceni.
Bo oto wy przerażeni
Nad głowami nie widzicie,
Że na pożarnym błękicie
Kościotrup śmierci w czerwieni
Tańcuje z trzaskiem goleni,
Kiściami zarazy śnieży,
Wije kłębem nietoperzy,
Żółtą kością ciągle miga;
I z ust okropnych wyrzyga
Kartelusz ognio-tęczowy,
Na którym imię Jehowy,
Zatraciciela narodów,
Wywrotnika twierdz i grodów,
Pisane ogniście stoi.
Któż tu jest, co się Boga nie boi?
Oprócz trupów… kto nie zadrży przed Panem?
Ja sam jeden okryty łachmanem,
Zakrwawiony, knutem zbity,
Ja sam, który za naród cierpiałem,
Ja sam, który mymi jelity
Pasłem serca i serca kawałem
Nakarmiłem tych, co serca nie mieli.
Ja sam jeden stoję w bieli
I śmiem spojrzeć ku Panu ogniście
I zawołać Nań o sprawiedliwość.
Oto naród mój jak zwiędłe liście!
Oto zdrady i serc niegodziwość!
Oto pierwsza niewoli godzina,
Co się przez wiek ciągnąć będzie!
Oto harfa płaczu ta mieścina!
Oto gołe kościoła krawędzie,
Przez które już kozom skakać
I róść trawie na dawnych mogiłach!
Panie Boże, nie pozwól mi płakać!
Ducha mego utrzymaj przy siłach!
Nie bierz mię w niebieską sferę
Krzyczącego miserere,
Łamiącego dłoń na głowie.
Kto mię słucha, ojczyźnie niech powie,
Że sztandar zatknąwszy w Barze,
Ległem sam na tym sztandarze,
Broniąc go duchem i ciałem,
A przy śmierci sam jeden zostałem.
Kto tu śmierci jest mojej przytomny,
Niech widzi, jak ręka Boża,
Biorąc jeden duch ogromny,
Podnosi całe stworzenie;
Nawet trupy ściąga z łoża,
I przez trumien odemknienie
Pomiędzy ludzkimi duchy
O zrzucającym łańcuchy
Zaświadcza pośród śmiertelnych.
Kto żyw, niech słucha weselnych
Harf, co grają różnym tonem;
Kto duch, niech duchowi memu,
Jak księżycowi złotemu,
Będzie blaskiem i ogonem.
Bo ja ojczyzny być muszę
Duchem, stróżem i patronem;
I wyżej porywać dusze,
A żadnej ziemią nie skalać;
Ale wszystkie pozapalać
Na nowe wieki i czyny.
A teraz zdjąć z tej mieściny,
Gdzie włada dżuma i trwoga,
Zarazę, jak sztandar siny,
I z chorągwią tą odejść do Boga,
Do którego mię boleść porywa.


KAZIMIERZ PUŁAWSKI

Ojcze Marku.


KRECZETNIKOW

                        Podnosi ramiona.


KAZIMIERZ PUŁAWSKI

Pochodni blaskiem opływa,
Bladnie, oczy mu gasną, już kona.
Za trupami dostąpić nie można,
W około ciżba nabożna
Rozrywa jego habity,
Całuje wychudłe ręce.
Jaki zgiełk! światła jarzęce
I zarażonych błękity,
Twarze zielonawej cery,
Spisy, płaszcze i giwery,
I łoża, co jeszcze płoną.
Jakby w obchód święto-Jański.
Prawdziwy kurhan słowiański,
Który po śmierci wzniesiono
Nad pierwszym z naszych rycerzy.


KRECZETNIKOW

Bić z harmat! niechaj tu leży,
Niechaj się go lud dotyka
I położy na sztandary.
A ja sam poniosę mary,
I polskiego wojownika
O pomoc proszę w posłudze.


KAZIMIERZ PUŁAWSKI

Jenerale, ręce cudze
Dotknęły się tego ciała,
I to ciało już nie nasze;
Ale jego duch i chwała
Przelana w polskie pałasze
I serca świadectwo wyda.
A jak tu się teraz wznosi
Zmartwychwstańców piramida
I to ciało łzami rosi,
O życiu świadcząc płakaniem;
Tak my… (głosy moje wieszcze!)
Wszyscy, wszyscy zmartwychwstaniem!
Wszelki duch i ten, co jeszcze
Nie pomyślał o hańbie narodu.
Teraz idę z tego grodu,
A serce mam tak ruszone,
Że ci oddam dzieci, żonę,
I po tym buncie wojskowym
Na dwa dni wytchnąć pozwolę.

/ do jednego z Moskali /

Gdzie jest ów parobek w smole.
Strażnik mojego rumaka.


MOSKAL

Na koniu gdzieś purpurowym
Widzieliśmy tego ptaka,
Jak kruk odlatywał gdzieś z łupem,
A nie wiemy, czy z chorągwią, czy z trupem,
Bo to, co za nim leciało,
Było jak ogień i ciało.


KAZIMIERZ PUŁAWSKI

Ten lud, widzę, cały chory.
Wszędy, gdzie oczyma skinie,
Widzi ogień i upiory.
A ja wszędy w tej krainie
Widzę jednę wielką bliznę,
Jednę moję cierpiącą ojczyznę!

1843.






Książę niezłomny
Z Calderona de la Barca.

Tragedia w trzech częściach.






DZIEŃ I

/ Ogród nad morzem w Maurytanii. — NIEWOLNICY pracują — Wchodzi ZARA, służebna królewnej Fezu. /


ZARA

Zaśpiewajcie, niewolnicy.
Moja pani śród łazienki
W perłowej igra miednicy
Jak łabędzie bałamutne,
I prosi was o piosenki,
Ale tęskne, ale smutne.


PIERWSZY NIEWOLNIK

Czyliż naszych brzęk kajdanów,
Czyliż pieśni niewolników
Rozweselić mogą panów?


ZARA

Ona lubi śpiew słowików,
Kiedy się po laurach gubi.
I piosenki wasze lubi.
Zaśpiewajcie, Feniks słucha.


NIEWOLNIK

Nasza pierś boleścią głucha.
Ach! Najgorsze przeznaczenie!
I najgorsze to cierpienie
Śpiewać, kiedy serce boli!
Śpiewać temu, co w niewoli.
Trzeba na to być ptaszkami
Bez rozumu.


ZARA

                        Czyż wy sami
Nie śpiewacie bez rozkazu?


NIEWOLNIK

Każda boleść chce wyrazu,
Kiedy w sercu jej za ciasno.
I my tłumim boleść własną.
Gdy nas z kajdan pieśń unosi.


ZARA

Zaśpiewajcie, Feniks prosi.


NIEWOLNICY

/ śpiewając. /

Czas jest panem tego świata,
Czas jest panem i mąk duszy;
Czegóż srogi czas nie skruszy,
Nad grobami gdy przelata!


ZARA

Dosyć pieśni, Feniksana,
Już umyta i ubrana.
Sama schodzi do ogrodu
Użyć porannego chłodu.
Niech się każdy kwiatek lęka,
Że pięknością go zagasi,
Bo wychodzi jak jutrzenka.

/ Wchodzi FENIKSANA, córka króla Fezu i niewolnice jej ESTRELLA, ROZA i SELINA. /


ESTRELLA

/ do Feniksany. /

Wstałaś, piękna?


ZARA

                        Wdzięk twój krasi
Cały ogród, oko pali.
Niech się jutrzenka nie chwali,
Że ten ogród nie ciemnieje,
Bo nie ona światło leje;
Bo ogród ten pośród gmachów
Nie od drzew nabrał zapachów,
Nie od róż nabrał rubinów,
Białości nie od jaśminów,
Lecz od ciebie.


FENIKSANA

/ do Estrelli. /

                        Daj zwierciadło.


ESTRELLA

Nie dziw, piękna, żeś ciekawa
Tej płci, na którą nie padło
Żadnej plamki.


FENIKSANA

                        Głosi sława,
Że ja piękna, że ja mila.
Gdyby to i prawda była,
Cóż mi po tym? Kiedy źle mi!
Niewesoło na tej ziemi!


SELINA

Cóż ci jest?


FENIKSANA

                        Co jest, Selino?
Ach! Gdybym ja to sama zgadła!
Gdyby mi to od zwierciadła
Powiedziano!… Ach! Dziewczyno,
Wnet bym sama boleść własną
Nakarmiła do przesytu
I widziała w sercu jasno.
Ale teraz, w mgle przedświtu,
Czuję tylko, że mnie kruszy
Jakiś smutek i tęsknota;
I że to jest męka duszy,
Męka duszy i zgryzota,
Gdy w uczuciach się tych miota,
Których czuciem czuć nie może.


ZARA

Jeśli cię, pani, nie bawią
Te ogrody w barw ubiorze,
Gdzie wiośnie posągi stawią
Róże, w poplątanych czołach,
Na jaśminowych kościołach;
Obróć twe oczy na morze,
Kędy dla twojej tęsknoty
Płynie wóz ze słońca złoty.


ROZA

Gdy taki zachód zobaczy
Na morza ognistym łonie,
Ten cały ogród w rozpaczy
I melancholiach utonie,
I zawoła, idąc w cień:
Ach! Jak krótki był ten dzień!


FENIKSANA

Ani się tym rozweselę,
Ani tym żądań ukorzę,
Że moje smutki podzielę
Pomiędzy ziemię i morze,
Że pójdę z myślami w tan
I sprzęgnę te oba światy,
Z pianami równając kwiaty,
Kwiaty równając do pian.
    Bo ogród, kiedy zazdrosny
Spojrzy na fale szalone,
Chciałby tak płynąć jak one:
I zaraz zefir miłosny
Dwa razy miłośniej dysze;
I szaleniej rozkochany,
Z gałęzi, które kołysze,
Czyni kwiatów oceany.
    A morze, gdy się zasmuci,
Spojrzawszy na te ogrody,
Wnet ucisza szklane wody;
Z fal wysokich pianę zrzuci
I drugim prawom poddane,
Równe zdobywa uroki,
Z szmaragdów mając zatoki,
Z błękitów piersi ulane.
    I tak, tu kwiatowy łan
I ogród pełen szkarłatów
Wydaje się morzem kwiatów
Tam morze — ogrodem pian.
    Ach! Cóż to za smutek głęboki,
Ten smutek, co w sercu ma łoże?
Że nie dba na kwiatów uroki,
Na niebo, na ziemię i morze.


ZARA

Wielki smutek twój! Ach! I głęboki!

/ Wchodzi KRÓL FEZU, ojciec Feniksany, z miniaturą w ręku. /


KRÓL

Jeśli, moja Feniksano,
Na piękność i smutek chora,
Chcesz być zdrowszą dziś niż wczora,
I zdrowszą niż byłaś rano:
Oto jest portret Infanta
Maurytanów, Tarudanta,
Który cię uleczy pewnie
Na długo… Cóż to, tak blada?…
Infant u nóg twoich składa
Koronę, jako królewnie,
A ten portret, choć nie gada
Za niego, u nas zagości.
Każda niema ambasada
Ambasadą jest miłości.
Za Infantem najgoręcej
Wstawiam się… bowiem mieć będę
Zięcia i dziesięć tysięcy
Przyprowadzonych łuczników,
Z którymi Ceutę zdobędę.
Płoń się, córko… tych płomyków
Miłosnych tobie pozwolę…
Owszem… serce puść na wolę,
Niech kocha przyszłego Pana.


FENIKSANA

O Boże!


KRÓL

                        Cóż tak zmieszana?


FENXANA

/ na stronie. /

Wyrokiem śmierci!


KRÓL

                        Cóż, przecie?
Trwogi te łatwo ukoim.


FENIKSANA

Jestem twe posłuszne dziecię,
Ty ojcem… ty królem moim.
Na stronie.
Cóż mu powiem?… ach, kochanku,
Muleju, straciłeś żonę!
O! Nieszczęśliwy poranku!
O! Chwile nie w czas stracone!
Głośno.
Ojcze! Pokora mnie łamie
Aż tu. Klęka. Aż do twych obuwi.
Na stronie.
Dusza, co to myśli… kłamie!
Kłamie głos, który to mówi!


KRÓL

Weź portret.


FENIKSANA

/ biorąc miniaturę. /

                        Ojciec przymusza?
Na stronie.
Ręce go biorą, nie dusza.

/ Wchodzi SELIM, dozorca niewolników. /


SELIM

Mulej, twój wódz, królu panie,
Prosi cię o posłuchanie.
Z Fezańskiego morza wraca.


KRÓL

Niech wejdzie.

/ Wchodzi MULEJ, wódz galer fezańskich. /


MULEJ

                        Gdzie zorza ozłaca
Tak wysokie pańskie progi,
Gdzie człowieka czeka z drogi
Taka zorza, córka słońca,
Któż czoła nie rozpogodzi?
Nie uczyni z siebie gońca,
Za którym pomyślność nie chodzi?
Pozwól mi twej ręki, pani.
Niechaj dar taki otrzymam,
Jak najwierniejsi poddani,
Pełni serca i przymiotów:
Bo dla usług twych miecza się imam
I dla usług twych zginąć jam gotów.


FENIKSANA

/ na stronie. /

Cóż mu powiem? O chwilo boleści!
Cóż mu powiem? Ach, umrę z rozpaczy!
Głośno.
O Muleju, czy dobre są wieści?


MULEJ

Czy są dobre, sam król to zobaczy
I osądzi… podług mnie, będą dobre.


KRÓL

Cóż tam przecie?


MULEJ

                        Lecz serce miej chrobre
I na wszystko, o panie, odważne,
Bo czas ważny i wieści są ważne.


KRÓL

Gadaj wszystko, co wiesz, gadaj śmiało.
Kto ma duszę na wszystko wytrwałą,
Złe i dobre… z równą twarzą powita.
Siadaj, córko…


MULEJ

                        Czyż mu wszystko obwieszczę? …


KRÓL

Niech twarz złego nie będzie mi skryta.


MULEJ

Trudno mówić… milczeć trudniej mi jeszcze.
Jakoś mi, panie, polecił,
Wziąwszy tylko dwie galery,
Wypłynąłem z tego portu
Zwiedzić brzegi barbaryjskie.
A jakoś chciał, bym podstąpił,
Aż pod to miasto przesławne,
Przed wiekami zbudowane
U Herkulesowych słupów,
Ceutą u ludzi nazwane.
Które słowo u Hebreów
I u Arabów znaczyło:
Piękność… Jakoż miasto owo
I dzisiaj w piękność rozkwita;
A na hańbę naszej wierze
I na wstyd Mahometanom,
Na murach dziś portugalskie
Sztandary nosi i krzyże,
I przeciwko flotom naszym
Obrócone trzyma spiże
I wieczny opór stanowi
I wieczną skałę zakłada
Twych zwycięstw wielkiemu Nilowi;
A z Hiszpanią aż przez morze gada…
Pod to miasto podpłynąłem,
Abym obaczył rynsztunek
I wierny ci zdał rachunek:
Ile wież z krzyżowym czołem
Grozi ci marnymi trwogi,
Ile w nim stoi załogi;…
Abym wypatrzył, jakimi
Siłami weźmiesz je, panie,
Czy od morza, czy od ziemi,
Czy przez głód, czy szturmowanie…
I wiem, że niebo ci chowa
To zwycięstwo i tę chwałę;
Abyś to miasto wspaniałe
Przywrócił do swej korony…
Ale dzisiaj trwoga nowa,
Inna troska, z innej strony,
Czeka cię, panie: i siły
Na Ceutę przygotowane
Będą Tangieru broniły…
A to wiem… bo fale szklane
Depcąc jednego poranku,
O tej godzinie, gdy zorza
Wyziera nad szafir morza,
A na chmur ognistych wianku
Słońce swe rozwiesza włosy
Po różach i po jaśminach,
Śnieg i ogień udając i kłosy,
Sypiące się na fale… w bursztynach
Owej zorzy, gościńcem odmętów
Szła girlanda szarawa okrętów,
Niby stado tak nikłe, że zrazu
Oczy moje powiedzieć nie śmiały,
Czy okręty to były, czy skały…
Bo jak na płótnach obrazu
Malarz, udawca natury,
Jedną kreską czyni góry,
Albo miasta, wielkie grody:
Tak i na błękitach wody,
Gdy cień się ze światłem pomięsza,
Niebiosa do wód się nachylą,
Myśl różne straszydła wskrzesza
I błąka i oczy się mylą…
Otóż zrazu myśl ciekawa
Obaczyła tylko tłum
I parę, i mgłę, i szum,
Tak blisko przy nawie nawa
I tak z daleka płynęły…
Potem… gdy niebios dotknęły,
Najwyższymi żaglów pióry,
Pomyśleliśmy, że chmury,
Chmury wielkie, czarne, chyże,
Co po niebie lotem gonią
I deszcze poczną w szafirze,
A tu kryształy uronią.
I tak długośmy mniemali;
Bo zdawała się tak wielka
Gromada ludzi… że z fali
Mórz nie zostanie kropelka,
Kiedy ją w hełmy rozbiorą…
Potem statki z piany runem,
Jak potwora za potworą,
Kiedy idą za Neptunem
I z pod skał ciągle wychodzą
Nowe i nowe straszydła…
Nagle!… gdy podniosły skrzydła,
Całe w słonecznych opalach
I otrząsły je na falach,
Myśleliśmy, że fale je rodzą…
Wtem bliżej… ujrzały wzroki
Wyraźniej, już nie obłoki,
Już nie skrzydła, nie trytony,
Ale jakieś Babilony,
Idące po złotej ziemi
Z chorągwiami ognistymi…
Wtenczas spostrzegły i żebra
Okrętów, tłukące je wały,
Pod nimi, jak góry ze srebra,
Pod nimi z kryształu — jak skały.
Wtenczas poznawszy, że flota
Tak wielka i tak przemożna,
Kazała rycerska cnota,
W niebezpieczeństwach ostrożna,
(Bo i to w rycerzu waży,
Gdy się dobrze ma na straży),
Kazała mi, mówię, panie,
Jako świadomszemu morza,
Skryć się w tajemne przystanie,
Między dwa skalne wydroża,
Gdziem bezpiecznie mógł stać z galerami.
Otóż ta flota przed nami
Przepłynęła… nie spostrzegła.
A ja chcąc wiedzieć, gdzie biegła?
Komu niosła miecz zagłady?
Wypłynąłem za nią w ślady
I tu… Bogu memu chwała…
Spotkałem jeden z Armady
Okręt,
                        Wiadomo, że cała
Flota, na morzu odkryta,
Była srogą burzą bita…
Otóż jedna smętna nawa,
Co większej doznała szkody,
Potrzaskana i dziurawa.
Chwiejąca się, pełna wody,
Nie mogąca jej wyzionąć.
Za każdym nowym bałwanem
Już, już… już zdająca się tonąć,
Stała na morzu… O! panie,
Choć ja jestem Maurytanem,
Sądzę, że politowanie
W takim nieszczęściu i stanie
Od Maurytan się należy…
Przybiegłem, jak sokół bieży,
I stanąłem jej przy boku…
A ci rozbici… ach! Jaka
Chęć życia w ludziach!… gdy nagle
Ujrzeli mnie jako ptaka,
Ze skrzydłami, ze skrą w oku,
Mimo bojaźń, sznury, żagle,
Przemieniali na drabiny
I szli w klatkę jak ptaszyny
I sami łańcuchy brali…
A drudzy im urągali,
Widząc schronionych bezpiecznie
I drabiny tnąc toporem,
Krzyczeli: że umrzeć z honorem
I wolnym — jest to żyć wiecznie…
I w morze rzucali ciała —
Portugalska próżna chwała!!!
    Od jednego więc z tych wziętych
Wiem, że owe pawilony
Wypłynęły aż z Lizbony,
I po falach idą wzdętych
Tu na Tangier; klnąc się Bogiem
I rycerstwem, że Dej stary
Tu, nad wieżyc swoich rogiem,
Ujrzy te same sztandary,
Co są w Ceucie;… los batalii
To pokaże, że się mylą!…
Podług nich, król Portugalii,
Przed którym światy się chylą,
Którego zwycięska sława
Sztandary swoje zatyka,
Aż tam, gdzie ziemi nie stawa,
Gdzie rzymski orzeł lot traci,
Wysłał obu swoich braci,
Fernandesa i Henryka,
Aby tu ich wiek ciekawy
Ujrzał obu w słońcach sławy;
I za wielkie nasze klęski
Przyklasnął, jako wiek klaszcze.
Fernand to mistrz Awiceński,
Henryk to mistrz Chrystusowy;
Oba noszą białe płaszcze,
Rządzą wielkie dwa zakony:
Jeden krzyż ma purpurowy,
Drugi wielki krzyż zielony;
Oba wiodą różnej broni
Do czternastu aż tysięcy;
A niepłatnych jeszcze więcej,
Co idą jak na popisy:
A do tysiąca aż koni
Poprzebieranych w tygrysy,
Na jednorożce przekutych…
Taka fantazja jest u tych
Hiszpanów!!!
                        Te więc szeregi
Depcą może nasze brzegi,
Albo już u lądu stoją.
Spieszmy, o panie, z obroną.
Weź miecz i okryj się zbroją.
Weź tę chorągiew zieloną,
Podobną do gromów obłoka,
Chorągiew naszego Proroka.
Niech ze mną straż idzie przednia
I niech się sprawdzi nad nimi
Morabitów przepowiednia:
Że tu, w tych piaskach, w tej ziemi,
Co nas nosi na swym łonie,
Jest grób portugalskiej koronie.
I niech widzą nasze oczy,
Jak ta ćma czarnego sokoła
Przefarbuje nasze zioła
I morze krwią na czerwień przebroczy.


KRÓL

Muleju, dość! Nie mów dalej,
Bo mi żyły krwią wybryzną,
Bo dla serca, co się pali,
Każde słowo jest trucizną.
Pomyślę, aby te franty,
Ci dumni, zostali w Afryce.
Pomyślę, by tu ciemnice
I grób znaleźli infanty.
Muleju, weź nieco konnych,
Ruszaj zaraz na mórz brzegi
I broń, aby te szeregi
Brzegów naszych nieobronnych
Nie wzięły bez krwi. Krew ci powie,
Jak uczynić w tym razie należy;
I uczynisz, jak czynili ojcowie.
Ja tymczasem zgromadzę rycerzy
A pośpiechu i sił nie poskąpię,
I po tobie krok w krok tam nastąpię.
I pokażę, że dzień jeden zakończy
Krwawe nasze wiekowe turnieje;
Że mi Ceutę do korony przyłączy,
A tu Tangier krwią hiszpańską obleje.

/ Wychodzi. /


MULEJ

O! Feniksano! Bliski czy daleki,
Tak skarg już moje nauczyłem wargi,
Że zawsze one gotowe do skargi,
I śmierć je chyba zagłuszy na wieki.
A choć nie umiesz zazdrości ocenić,
Choć mnie obwiniasz, że uchybiam tobie,
Na próżno chciałbym wyrazy odmienić,
Bo zazdrość o słów nie myśli ozdobie.
Cóż to za portret? O! Dziewczyno sroga!
Cóż to za portret ręka twoja pieści?
Któż to jest? Powiedz, kto to jest, na Boga!…
Ach, nie powiadaj! Dosyć już boleści…
Dość, że go twoja biała ręka trzyma,
Że nim jak różą zerwaną kołysze,
Ach, dosyć dla mnie, że widzę oczyma,
Niechaj przynajmniej z twoich ust nie słyszę.


FENIKSANA

Pozwoliłam ci, abyś mnie miłował,
Nie pozwoliłam, abyś mnie obrażał.


MULEJ

Jam już wyrazów prędkich pożałował,
Bom w żalu mówił i na styl nie zważał.
Ja wiem, że mówić potrzeba inaczej,
Ale któż myśli o słowach w rozpaczy?
Milczeć?… Ach, miłość potrafi ogłuchnąć,
Milczeć… Lecz zazdrość… ta musi wybuchnąć,
Musi wybuchnąć.


FENIKSANA

                        Chociaż mi się zdaje,
Żeś nie zasłużył, bym się tłumaczyła,
Ponieważ różnych mam wymówek siła,
A mam ich wiele… najlepszą ci daję.


MULEJ

Więc masz wymówkę?


FENIKSANA

                        Mam.


MULEJ

O! Bogu dzięki.


FENIKSANA

Ten portret z ojca mojego mam ręki.
A przysłał mi go…


MULEJ

                        Kto?


FENIKSANA

                        Fezki królewic.


MULEJ

W jakim zamiarze?


FENIKSANA

                        Bo mój ojciec stary,
Który się nie zna nic na sercu dziewic…


MULEJ

Co?


FENIKSANA

                        Pretenduje oraz ma zamiary
Te dwa królestwa Fezu i Tangieru…


MULEJ

Dość! Ta wymówka jest podobna zeru.
Taką wymówkę dajesz? O! Nie dzięki!
Nie dzięki tobie… Czy masz lepszą inną?


FENIKSANA

Ale ten portret ja mam z ojca ręki
I sądzę, żem jest zupełnie niewinną.


MULEJ

Winnaś! Bo trzeba było… trzeba było…
Choćby ci ojciec zagrażał mogiłą
Portret odrzucić.


FENIKSANA

                        Jakąż dać przyczynę?


MULEJ

Nie wiem… co skłamać.


FENIKSANA

                        Z kłamstwa ja nie słynę.
Cóż miałam czynić?


MULEJ

                        Co? Umrzeć w potrzebie,
Ja bym to łatwo uczynił dla ciebie.


FENIKSANA

Przymus był wielki.


MULEJ

                        Ach! Serca zmienienie!


FENIKSANA

Przymus i siła.


MULEJ

                        Któż się podda sile?


FENIKSANA

Cóż więc być mogło?


MULEJ

                        Moje oddalenie!
Ach, oddalenie podobne mogile,
Które mnie w grobie ciemnym położyło.
A teraz jeszcze drugi raz odjadę,
A ty mnie drugą nakryjesz mogiłą.


FENIKSANA

Otóż, Muleju, dam ci jednę radę:
Abyś tu zaczął skarżyć się w Tangierze
I aż do Fezu ciągnął to stękanie.


MULEJ

Zaprawdę boleść moję tak rozszerzę,
Że aż do Fezu za tobą dostanie.


FENIKSANA

A teraz bądź zdrów, jedź, bo już nie rano.
Przymus ci każe opuścić te mury.


MULEJ

I odsyłasz mnie? O! Feniksano?
I nie oddasz mi tej miniatury?


FENIKSANA

Ach, jak smutna to chwila… ach, smutna
Miniatura ta na mnie spoziera!

/ Wychodzi. /


MULEJ

Więc ci z ręku ją wyrwę, okrutna,
To, co serce mi z piersi wydziera.

/ Wychodzi. /



ZMIANA I

/ Brzeg morski, słychać wrzask i zgiełk wylądowania. Wchodzą na scenę DON FERNAND i DON HENRYK, Infanci portugalscy. — DON ŻUAN COUTINIO i ŻOŁNIERZE. /


DON FERNAND

/ skacząc na ląd. /

Pierwszy, o! piękna Afryko, wyskoczę
Na twoje brzegi i nadepcę nogą.
A ty czuj, jak cię moją stopą tłoczę,
A ty czuj pana i poddaj się z trwogą.


DON HENRYK

Ja drugi skoczę na ląd.
Wyskakuje i pada.
                        O! Mój Boże!
Aż tu ścigają za mną wróżby czarne?


DON FERNAND

Nic, Don Henryku; wróżba nic nie może
Przeciw krzyżowi — strachy to są marne.
A że upadłeś? To ja tak tłumaczę,
Że ziemia, pana uczuwszy i księcia,
Sama się jemu chciała dać w objęcia.


DON HENRYK

Ziemia to pusta… Araby tułacze
Poszli w pustynie.


DON ŻUAN

                        Tangier zawarł bramy.


DON FERNAND

W mieście my naszych wrogów poszukamy.
Niech z harmat pierwej wystrzelą na salwy.
Ty, Don Żuanie Coutinio z Miralwy,
Idź i pod miasto podbiegnij zamknięte;
Ostrzeż, niech próżną nie drażni obroną
Ognia i miecza, bo gdy będzie wzięte,
Domy się zwalą w krew, kościoły spłoną.


DON ŻUAN

Wkrótce pod miejską ujrzycie mnie broną;
Choćby to miasto na dymu ciemnicy
Stało jak wulkan z krwi i z błyskawicy.

/ Odchodzi. Wchodzi BRYTASZ. /


BRYTASZ

Chwała Bogu, że przecie stoję o swej sile
Na brzegu, kędy moje widzę i apryle;
A już nie te przeklęte bałwany i szkuty,
Kakatosy, maestry, gdzie człowiek ma buty,
Ale chodzić nie może; gdzie od kul ucieka,
To wpada w morze, kędy pan ludożer czeka.
Jak to mówią u ludzi, spadł z rynny pod wodę.
Dość morza — lubię lepszą na ziemi wygodę.
Całuje ziemię.
Kochana ziemio moja, noś mnie, ja człek lądu,
Rad bym ostatecznego doczekać się sądu
Na ziemi, nie na morzu.


DON HENRYK

/ do Fernanda. /

                        Co ty nań uważasz?


DON FERNAND

A ty czemu się wróżby marnymi przerażasz?
Dlaczego smętny stoisz z rozwianymi włosy?


DON HENRYK

Duch mój pełny przestrachu. Przeciwne nam losy:
Z Lizbony wyjeżdżając, gdy szeregi dzielne
Wsiadały, to ja strachy widziałem śmiertelne.
Zaledwo barbaryjskich dotknęliśmy lądów,
Słońce, jak gdyby na dzień ostatecznych sądów,
W chmury krwawe zabiegło i w niebiosa wklęsło.
A morze ciemne, czarne, okrętami trzęsło.
I teraz, gdy nań spojrzę, to kolor ma taki
Jak krew. Patrz na niebiosa, zewsząd czarne ptaki.
Patrz nad morzem… jakby z mgły posępne osoby.
Patrz na ziemię… zdaje się, że wszędy są groby,
W które za każdym krokiem człowiek błędny wpada.


DON FERNAND

Moja miłość inaczej to wszystko wykłada:
Że nam burza uniosła jeden okręt zbity?
To zwyczajny przypadek. Że niebios błękity
Zaćmiły się i kolor wzięły szczerozłoty,
Poważny? To nie groźba, ale cześć dla floty.
Że potwory za nami wyzierały z morza?
Że czarną chmurą ptaków migotała zorza?
To nie przeciw nam wróżba, lecz strach na Araby;
Wszakże tych ptaków nasze nie niosły koraby?
Nie ciągnęły za sobą? Ale tu znachodzą?
Więc tej arabskiej ziemi owe wróżby szkodzą,
Jeżeli są wróżbami. Maur niech patrzy na nie.
Ale my, mój Henryku, oba chrześcijanie,
My, cośmy nie dla marnej tu przyszli potęgi,
Nie po to, aby nami zaczernione księgi
Po wielu wiekach o nas do ludzi gadały;
My, cośmy tu dla Boga i dla jego chwały,
Abyśmy kościół jego szablami podparli;
Z tą wiedzą, że zarówno oba byśmy zmarli,
Choćbyśmy tylko szczęścia szukali jak drudzy;
Czegoż się boim Boga? Wierni jego słudzy!
Czemuż my się na wróżbach oparli, nie na nim?
My, cośmy przyszli z naszej krwi ofiarowaniem.

/ Wchodzi /


DON ŻUAN

Ale cóż to od pola?


DON ŻUAN

                        Książęta,
Kiedym wasze wypełniał rozkazy,
Tam, gdzie góra w łuk zagięta
Łamie się w piętra dwa razy,
Usłyszałem w strasznej wrzawie
Pod nieba strefą niebieską
Zlatującą konnicę fezką…
Zdawało się, że żurawie,
Na Pigmejów w wielkim gniewie,
Szary klucz na niebie klecą.
Ziemia nie wie i wiatr nie wie,
Czy oni biegną, czy lecą.


DON FERNAND

Idźmy powitać te wrogi.
Niech strzelce staną na czoło.
Siodłać konie, a wesoło!
Wdziać kolczugi — od głów do nogi
Zbroić się i stawać w szyku!
O! Szczęśliwy dzień, Henryku,
Zwycięstwo nam w ręce dane.


DON HENRYK

Ja, twój brat, przy tobie stanę,
Piersi także mam niezłomne,
O strasznych wróżbach zapomnę
I pokażę, że śmierć mnie nie trwoży.

/ Wychodzą i słychać odgłos walki. /


BRYTASZ

/ sam. /

A ja tam, gdzie śmierć się sroży
Nie pójdę… w każdym hazardzie
Ja stoję na ariergardzie
I wulkan ze mnie wybucha.
Patrząc na walkę.
Ach jaka tam zawierucha!
Jaki blask, jaki bój srogi!
Niech się biją — a ja w nogi!
Ucieka.

/ Wchodzą DON HENRYK i DON ŻUAN. /


DON HENRYK

Łatwo brać zwycięskie laury.
Uciekają zbite Maury.


DON ŻUAN

Pole całe pełne łupów,
Koni, mieczów, siodeł, trupów.


DON HENRYK

Gdzie Don Fernand?


DON ŻUAN

                        Z całą linią
Arabów znika w obłoku.


DON HENRYK

Chodźmy za nim, Don Coutinio.


DON ŻUAN

Zawsze obaczysz mnie przy twoim boku.

/ Wychodzą. /



ZMIANA II

/ Pustynia. Wchodzi na scenę DON FERNAND ze szpadą Muleja — i MULEJ rozbrojony, z tarczą tylko. /


DON FERNAND

Tu, na tej ogromnej puszczy,
Co zdaje się grobem ludzi,
Gdzie krew z ciał pobitych pluszczy,
Koń leży i pan się nie budzi,
Sam zostałeś, Maurze młody,
Nad pobitymi narody.
I twoje gdzieś orle źrzebie
Przez pola pobiegło krwawe,
Tocząc pianę i kurzawę,
Pod sobą kurz, a pianę z siebie…
I oddało cię bez broni
Łupem tej rycerskiej dłoni.
Horyzont, jak okiem objęty,
Podobien do jednej trumny.
A ja twoim wzięciem dumny,
Więcej dumny, żeś ty wzięty,
Niż że te pola oblane
Są krwią, aż tam gdzieś w błękit giną,
Tak, że oczy smętne tą ruiną
I czerwienią tą jak obłąkane
Odwracają się, nie wiedząc, gdzie natrzeć
Ostrzem wzroku znużonych promieni;
Aby ciągle na nieszczęścia nie patrzeć,
Aby ciągle nie widziały czerwieni.
Ja, gdym cię silnym ramieniem
Wziął, mężnego tak wojaka,
Wybrałem sobie rumaka
Z próżnym siodłem i strzemieniem,
Którego ojciec był burzą,
A matka była płomieniem;
Bo płomienie i wiatry mu służą,
Równe jemu robiąc rodowody.
A ja jeszcze powiem, że był z wody,
Taką szerść miał i rzadkie tak piegi;
I tę wodę przemienię na śniegi
I znów powiem, że wody był synem.
A co do prędkości — delfinem,
A co do krwawości — był smokiem.
Co do lotu — był, mówię, obłokiem,
Co do nozdrza — był szczerym rubinem,
A był orłem, gdy puścił się lotem,
A gdy piersią uderzył — był grzmotem;
A pod dumnym — szedł z dumą szlachecką,
A pod starcem — jak starzec poważnie.
A pod cichym — spokojnie jak dziecko,
A pod silnym — jak rycerz odważnie:
I na jego kark i siodło jego
Siadłem z tobą, jak z broni kolegą;
A on zda się, jak łódź, co się ślizga,
Pruł się piersią przez krwawe bałwany
I gniótł pole, co krwią naszą bryzga.
Ale czy to jego wnętrzne rany?
Czy ta myśl, zwyciężonych tak bliska,
Że kark jego zwycięzca uciska,
Czy nad tobą może zlitowany?
Gdy pomyślał, że obu nas wiedzie,
Obu włożył na kark swój niechętny:
„A ten Hiszpan taki wesół gdzieś jedzie!
A ten Arab jedzie taki smętny!”
Ach i może ta myśl nie pozbyta;
Że ojczyznę zdradza, mnie unosząc,
Padł, oczyma litości nas prosząc
I załamał się na cztery kopyta
I dech oddał.
                        I powiedz mi teraz.
Czemuś taki smutny, przyjacielu?
Gdy się zwracam — a obracam się nieraz —
Choć mi taisz twą boleść, Arabie,
Widzę jasno, żeś pełny trosk wielu.
I podobnyś jest żelaznej sztabie
I tej stali, co zgięta odskoczy…
Lecz ból, wulkan, przez usta i oczy
Ciągle z ciebie jak ogień wybucha:
Niepodobna! by takiego ducha
Marna boleść poddała swej woli?
Abyś cierpiał tak na tej niewoli,
Ty, co wolność przedałeś tak drogo.
Inna jakaś być musi przyczyna?
Jeśli troski podzielić się mogą.
Jeśli sądzisz, żem na to zasłużył,
Mów, o! Maurze, dla trosk to jedyna
Prawie ulga… a jam serca nie zużył
I obaczę, widząc ranę twoją,
Czy ta rana jest z tych, co się goją.


MULEJ

Widać, żeś równie szlachetny
Jak odważny, mój Hiszpanie.
Równie mieczem jak językiem
Umiesz czynić zwyciężonych.
Miecza twego niewolnikiem
Było ciało, co nie boli…
Teraz wziąłeś do niewoli
Mego ducha. Doskonały
Jesteś rycerz! Na dwie bronie;
Moc masz i w ręku… i w łonie…
Twoim jeńcem jestem cały.
A ponieważ ty wzruszony
Litością pytasz, Hiszpanie,
Czemu ogień i żal słony
Sypią mi z oczu perłami?
Uczynię tobie wyznanie
I sercu ulżę ustami.
Nie dlatego, że mnie boli
Serce i skarżyć się pragnie…
Bo nieszczęście do skarg mnie nie nagnie.
Ale, że to z twojej woli,
Ażebym ci się poskarżył…
Wiedz, że jestem urodzony
Synowcem króla fezkiego,
A zowią mnie Mulej Chekke.
Królewska krew płynie we mnie
I serce mi wielkie grzeje,
Bowiem ród mój uświetnili
Różni basze, belerbeje.
A rodziłem się w tym roku,
Gdyście wy Gelwy tracili,
I ze smutnego wyroku
Matce kosztowałem życie,
Smętne fortuny igrzysko!
Gelwańskie, krwi pełne pole
Było mi pierwszą kołyską.
A odtąd… ciągłe niedole,
Nieszczęścia mnie ciągle gonią
I pokoju ciągle bronią.
Albowiem, kiedym do Fezu
Przybył, dziecko, z moim stryjem,
Przyjechała tam dziewica
I w bliskim domu, przez ścianę,
Stanęła, i odtąd serce
Zostało w niej rozkochane
I do śmierci tak zostanie.
Ach! Bo ta miłość, Hiszpanie!
W zawiązkach swoich tak drobna,
Zaczęta w dzieciach tak tkliwie,
Taka, zda się, niepodobna,
(Gdy sobie serce tłumaczy)
Ani się skończyć szczęśliwie,
Ani się skończyć inaczej,
Ani się mogąca dźwignąć,
Ani zerwać, ni ostygnąć…
Z tą miłością wychowani
Rośliśmy, panie, oboje.
I dziś zarówno nas rani
Ta miłość w serc naszych dwoje.
Ciskając razy niemylne
Na serce słabe i silne…
Ach… z moim tak uczyniła,
Jako woda z marmurami,
W które ciągle bije łzami,
I tak będzie ciągle biła,
Ciągle biła, aż je strawi
I w marmurze ślad zostawi;
Tak łzy me nowe i nowe
Na serce pięknej spadały,
Aż serce twarde, ze skały,
Serce jej dyjamentowe,
Na które sto razy spadły,
Przegryzły na wskroś i zjadły…
Ach, i nie moje to cnoty,
Że teraz serc naszych dwoje
Są, jakoby dwa powoje,
Wzajemnymi wite sploty.
W tym stanie przeżyłem lata,
Zapomniawszy prawie świata.
Rozpływając się w jej wdziękach,
W pierwszej miłości jutrzenkach,
Pijąc pierwsze tajemnicze
Troski i pierwsze słodycze…
Gdy oto, w nieszczęsnej chwili,
Rozstałem się z nią na czas krótki;
I stąd idą moje smutki,
Stąd płynie mój żal ogromny,
Bo ją z drugim zaręczyli,
Kiedym ja był nieprzytomny.
Teraz powiedz, czym szaleniec,
Że klnę fortunie bogini?
Tamten jest wolny… jam jeniec!
Jam jest daleko… on przy niej!


DON FERNAND

Szlachetny Maurytańczyku,
Dobrze mi smutki wykładasz.
Jeśli tak kochasz… jak gadasz?
Tak cierpisz?… jak w serca krzyku
Słychać, gdy boleść malujesz,
Jeśli tak z ognia usychasz?
Ach! I tak tęsknisz — jak wzdychasz,
Ach! I tak wzdychasz — jak czujesz,
Widzę, że wiernie miłujesz.
Więc honorowi nie skłamię,
Wodzu maurytańskich galer,
Idź i powiedz swojej damie,
Że portugalski kawaler
Przysłał cię za niewolnika,
A ją ci daje za pana.
A jeśli obligowana,
(Bo to dziewic serce łechce)
Skarby swoje poodmyka
I płacić za ciebie mi zechce,
Ten okup weź. Maurze młody,
Bo będzie wielki, jak sądzę,
Zmień na miłości pieniądze
I miej z niego wieczyste dochody.
A teraz jedź mi szczęśliwie,
Oto koń twój własny wraca.
Ja wiem, że kto kocha tkliwie,
Temu czas płynie leniwie;
Więc ci czasu, Arabie, ukraca
Moja miłość, a ty się nie zmuszaj,
Siadaj na koń, rycerzu, i ruszaj.


MULEJ

Słów mi teraz nie staje w potrzebie,
Ale wdzięczność ma inne oznaki;
Wiem, ze daru przyjęciem pochlebię.
Lecz mi powiedz, proszę, ktoś ty taki?


DON FERNAND

Portugalczyk i szlachcic… nic więcej.


MULEJ

Pokazałeś to czynem i słowy.
Bądź co bądź, w grunt nie siałeś jałowy.
Twój niewolnik…


DON FERNAND

                        Ujeżdżaj co prędzej,
Koń twój czeka.


MULEJ

                        Więc otwierasz mi szranki?
Więc chcesz, aby serce w niewolniku
Uderzyło znów przy sercu kochanki?

/ Siada na koń za sceną. /


DON FERNAND

Tak, zaprawdę, szlachetnym być trzeba.


MULEJ

/ z poza sceny, z konia. /

Hej! Szlachetny mój Portugalczyku!


DON FERNAND

Co mi powiesz?


MULEJ

                        Gdy pozwolą mi nieba,
To ci kiedyś za dar taki odpłacę.


DON FERNAND

Bądź szczęśliwy!


MULEJ

                        Teraz ja się bogacę…
Ale dar twój, panie, nie padł w wodę
I na końcu, na ziemi odbierze
Swoje żniwo i swoję nagrodę.
Mój Hiszpanie, niech Allach cię strzeże.

/ Odjeżdża. /


DON FERNAND

Jeśli Allach Bogiem, niech cię broni,
Lecz cóż to za tętent koni?
Co to za trąby i krzyki,
Którym powietrze przyklasło?
Tam, z drugiej strony kotły słychać Marsa hasło.
Ha! Mój brat Henryk.

/ Wchodzi DON HENRYK. /


DON HENRYK

                        Gdzie jesteś, Fernandzie?
Dawno cię szukam.


DON FERNAND

                        Cóż tam za nowiny?


DON HENRYK

Bracie, Fezanie idą i Murzyni,
Budząc te echa; Tarudant z wojskami
Królowi Fezu przybył dla odsieczy.
A król podparty z Maurytańczykami
Zrobił wycieczkę, bije nam na czoło,
Kiedy Tarudant nam odwrotu przeczy.
Zewsząd straszliwe nieprzyjaciół koło
W swoje żelazne objęło nas wieńce.
Oblegający my i oblężeńce,
Z tej ciemnej chmury, co się na nas toczy
Błyskawicami bici w same oczy,
Zmieszani… Cóż nam, Fernandzie, zostało?
Powiedz, co czynić?


DON FERNAND

                        Co? Umierać z chwałą.
Niech nacierają ci oba alianci,
My na śmierć idźmy jako wojownicy,
Jako dwaj mistrze, jako dwaj infanci,
A choćby tylko jak Portugalczycy.
Idźmy i krzyczmy hasło dwóch zakonów:
Ave i Chrystus… hasło nasze stare,
I stańmy oba na czele szwadronów,
I umierajmy, mój bracie, za wiarę.

/ Wchodzi DON ŻUAN. /


DON ŻUAN

Złe lądowanie jest wszystkiemu winą.


DON FERNAND

Nie czas się teraz zatrudniać przyczyną
Złego… gdy zewsząd wróg i krew i jęki…
Do poratunku trzeba użyć ręki
Przeciwko siłom Tangieru i Fezu.
Za mną!… W twe Imię Przenajświętsze, Jezu!
Za mną!

/ Wychodzą wszyscy, z drogiej zaś strony na pustą scenę wchodzi BRYTASZ /


BRYTASZ

                        Otóż i śmierć! Otóż i sztuka!
Pięknie ten rycerz swoim hasłem puka
W bramy niebieskie, klucze przenajświętsze
Pewnie otworzą mu te wielkie gmachy,
Gdzie święty mieszka aż na siódmym piętrze.
Co do mnie, czuję nieśmiertelne strachy,
Które mi sercem jak diabły szamocą,
Rozmyślam na co my tutaj i, po co?
A z rozmyślania to wynika mego,
Że odtąd mam się już za umarłego.

/ Pada na ziemię i udaje zabitego. Wchodzi DON HENRYK w pojedynku z MAUREM. /


MAUR

Kto się broni tak uparty?
Szabla moja, piorun żywy,
Który spada aż ze sfery czwartej.


DON HENRYK

/ depcąc Brytasza. /

Choć co krok ja nieszczęśliwy
Chrześcijańskie depcę ciała,
Ręka moja nie omdlała,
Nie straciłem mocy w duchu.
Jeśli ja piorun? Ty trup… Ty piorun? Ja skała.

/ Wychodzą z Maurem, bijąc się. /


BRYTASZ

I prawda, że mnie dobrze nadeptał po brzuchu.

/ Wchodzi DON ŻUAN w pojedynku z Mulejem. /


MULEJ

O! Rycerzu! Twoje męstwo
Nie widzi, że słabo walczę;
Że chciałbym ci dać zwycięstwo.


DON ŻUAN

Co mi powiadasz, zuchwalcze?
Nie przyjmuję takich danin.
Broń się!
Depce Brytasza.
O! Straszliwa męka!
Gdzie nadepcę i spojrzę na trupa, chrześcijanin!

/ Wychodzą, bijąc się. /


BRYTASZ

Nadeptał mnie, lecz o mnie niechaj się nie lęka.
A gdyby lżej mnie deptał, to byłby rozumny.

/ Wchodzi DON FERNAND, cofając się przed nacierającym KRÓLEM Fezu. /


KRÓL

Portugalczyku dumny,
Oddaj mi twoję szpadę;
Pod strażą cię zostawię
I rękę na sercu kładę,
Że obejdę się łaskawie,
Choć twojego miecza znaki
Na piersi rozdartej noszę.
Powiedz, mężny, ktoś ty taki?


DON FERNAND

Nie dam ci mego nazwiska
Ani szpady… o śmierć proszę.

/ Wchodzi DON ŻUAN i ciałem swojem zakrywa Fernanda. /


DON ŻUAN

/ do króla. /

Ten miecz, o! panie, co w twym ręku błyska,
Już okręcon koło głowy;
Przez tę pierś chyba dostanie,
Jak przez mur dyjamentowy
Mego księcia. Do Fernanda. O! Mój panie! O! Mój książę! Krzep się w sobie.
Teraz, teraz ja przy tobie
Aż do śmierci.


KRÓL

                        Stój! Co słyszę?
Księcia Fernanda oglądam?
Większego łupu nie żądam
I ten wielki dzień zapiszę
Pomiędzy najszczęśliwszymi.
Zatrzymać ludu zagładę…
A ty królowi tej ziemi,
Fernandesie, oddaj szpadę.

/ Wchodzi MULEJ. /


MULEJ

/ na stronie. /

Co widzę? O! Biada jemu!


DON FERNAND

/ oddając szpadę. /

Królowi tylko samemu
Oddaję ten oręż święty,
Nie chcąc jak desperat ginąć.


BRYTASZ

/ wstając. /

Jak widzę, próżne wykręty!

/ Wchodzi DON HENRYK. /


DON HENRYK

Ach! Co widzę? Brat mój wzięty!…


DON FERNAND

Patrzaj, ale boleści nie wydawaj głosem.
Bo to, mój miły bracie, zwycięstwo nad losem.
Jeśli go człek wolny umie
Upokorzyć i poddać pod jarzmo swej dumie.


KRÓL

Tak, Henryku, twój brat się dostał do niewoli…
A choć mogę, i słuszność mi, sądzę, pozwoli,
Abym go na śmierć skazał, serce mam ruszone.
Bom tu przyszedł na własnej korony obronę;
A los, który mnie panem niespodzianym robi
Waszej krwi, więcej waszą niewolą ozdobi.
Więc owszem z ciągłą myślą o tym niewolniku
Powracaj do ojczyzny i powiedz, Henryku,
Duartowi królowi, że temu poruczę
Więźnia, co mi przywiezie złote Ceuty klucze,
Nie inaczej. A teraz, jako moja własność,
Do Fezu za mną raczy twa książęca jasność.


DON FERNAND

Jako za mojej sfery słońcem idę wszędzie.


MULEJ

Ach! Serce moje smutek dwojaki posiędzie,
W miłości i w przyjaźni mając swe powody.


DON FERNAND

Henryku, ja zostaję tu pełen pogody;
Na zło i dobro… wytrwam jak ludzie niezłomni.
Jedź i proś brata, niechaj o mnie się upomni
Jako pan chrześcijański.


DON HERYK

                        On się zobowiąże…


DON FERNAND

/ przerywając, mówi z powagą. /

Niech się upomni jako chrześcijański książę…
Jak katolik.


DON HENRYK

                        Takim ja, mój bracie, powrócę.


DON FERNAND

Teraz pozwól, że w twoje objęcia się rzucę
I uściskam, bracie mój, Henryku kochany!


DON HENRYK

Ty wzięty, a mnie kładziesz na szyję kajdany?


DON FERNAND

Bywaj zdrów, Don Żuanie.


DON ŻUAN

                        Żywot mój bez celu…
Ja tu, z tobą.


DON FERNAND

                        Więc zostań ze mną, przyjacielu.


DON HENRYK

O! Dzień pełny nieszczęścia!


DON FERNAND

                        Wszyscy bądźcie zdrowi!
Jedź, Henryku, i powiesz ode mnie królowi…
Nie, nic nie mów! Słowom to powierzać daremnie,
Ot, tylko te łzy moje zanieś mu ode mnie.

/ Rozchodzą się, Don Fernand z Maurami, Don Henryk ku brzegowi morskiemu. /




DZIEŃ II

/ Oprócz króla. — Na ganku pokazuje się FENIKSANA /


FENIKSANA

Zara! Estrella! Roza!… Cóż?
Nikogo nie ma oprócz róż?

/ MULEJ wychodzi z po za wzgórza. /


MULEJ

Piękna! W wołaniach imię zmień,
Ja ci odpowiem, lutni słodka!
I oko twoje mnie napotka,
Boś ty jest słońce, ja twój cień.
Za tobą chodzę na kształt chmur,
I słysząc echo twego głosu,
Wołanie twoje, zszedłem z gór…
Co dumasz?


FENIKSANA

                        Ach! Z mojego losu
Girlandy sobie czarne plotę.
W górach, gdzie jedno pochlebne,
Wolne, niewdzięczne i srebrne
I słodkie i szepcące tęsknotę
Źródło ma tajemną grotę,
I stamtąd strumieniem bieży
Kwiaty łąkom malujące;
Pochlebne, bo szepce coś łące,
A własnym słowom nie wierzy;
Niestałe źródło i zwodne,
Bo chociaż szemrze, pogodne;
Wolne, bo otwarcie gada,
Gdy głos zefirom poruczy;
Szalone, bo ze skał spada,
A słodkie, bo w trawach mruczy;
A głośne, bo słyszane z daleka;
A niewdzięczne, bo ucieka;
Tam, przy tym źródle, zmęczona
Ściganiem za jedną sarną,
Z melancholią moją czarną
Ległam… a góry tej strona
Pokryta na kształt płomyków
Krzyczącą jaśnią gwoździków,
Jakoby falą karminów
I szmaragdami jaśminów
Błyszczała… Ledwo z tęsknotą
Smętnym się oddałam dumom
I samotnym źródła szumom
I wielkiej ciszy… gdy oto
Szmer usłyszałam za sobą:
Przelękła, skoczyłam z trawy
I twarz w twarz z ciemną osobą,
Z duchem kobiecej postawy,
Z czarną spotkałam się marą:
Z Afrykanką suchą, starą,
W łachmanach, z pochyłym grzbietem;
Z cieniem człowieczej postaci
I z cienia tego szkieletem
Zeszłam się. Zda się, pień drzewa,
Co korę spróchniałą traci
I bursztynem się oblewa.
    Gdy czarne myśli naraisz,
Czarne wróżby ci przychodzą
I straszą i sercu szkodzą,
Nim się do nich przyzwyczaisz.
Gdy mnie wzięła ta szalona
Za rękę, szatańskie plemię!
Myślałam, że wrosłam w ziemię,
Że byłam drzewem jak ona…
W oczach mi czarno i dymno…
Od jej rąk szło we mnie zimno;
I broniłam się daremnie,
Od niej strach przechodził we mnie…
A jej głosy obłąkane,
Pełne urągań bezczelnych
I jadów pełne śmiertelnych,
Ciche, zaledwie szeptane,
W sercu się odbiły głucho,
Tak jak węże lazły w ucho.
    „Nieszczęśliwa niewiasto!” wrzasła,
„Nieszczęśliwa! Śmierci będziesz łupem!
Proś, by piękność ta twoja zagasła
Wprzód, nim zmarłych zostanie okupem.
Tak… ta piękność twoją będzie ceną
A kupiony towar będzie trupem”.
To wyrzekła, a ja taką sceną
Zatrwożona i dotąd lękliwa,
Pół umarła, a jeszcze pół żywa;
Ach! I lepiej bym cała umarła!
Niżby ta wróżba straszliwa,
Wiedźmie tej wydarta z gardła,
Była prawdą, nim wejdę w mogiłę,
Nim te oczy blask niebios utracą.
Ach! Więc ciało ludzkie! Ciało zgniłe
Oszacują i mną żywą zapłacą.

/ Wychodzi. /


MULEJ

Porzuć, piękna, te rozpacze,
Ja ci te sny pełne trwogi
Jedynie przez mój los srogi
Rozwiążę i wytłumaczę.
Tarudanta masz być żoną!
A jeśli go nie pokonam…
(Ach! Na samę tę myśl konam! )
To pewnie, że moje łono
Na dwoje mieczem rozkroi,
Nim go twa miłość napoi…
Więc zawsze widzę z daleka,
Jak mi los okrutny grozi;
Za mnie, martwego człowieka,
On cię dostał i uwozi;
I tak… o! moja Syreno!
Przyszłość wróżbę sprawdzoną zobaczy;
Bo ty mego trupa będziesz ceną,
Bo z miłości skonani i z rozpaczy.

/ Ustępuje na stronę. — Wchodzi DON FERNAND bez broni, ale w książęcym ubiorze. — NIEWOLNICY pracujący w ogrodzie zbiegają się ku niemu. /


PIERWSZY NIEWOLNIK

W tym ogrodzie, kopiąc grzędy,
Skorośmy tylko postrzegli,
Panie, że przechodzisz tędy,
Wszyscyśmy oto przybiegli
U nóg twoich się położyć.


DRUGI NIEWOLNIK

Bóg nam pozwolił tej pociechy dożyć!
I tę nam ulgę w nędzy dał jedyną.


PIERWSZY NIEWOLNIK

Tyś jest litosny! Bo łzy twoje płyną,
Ty niewolników litujesz się męce.


DON FERNAND

Bracia! Podajcie mi ręce.
Bóg, co widzi ludzkie duchy,
On wie, że tymi rękami
Chciałbym zdjąć wasze łańcuchy,
Ale nie mogę… Bóg z wami!…
Pracujcie cicho i skromnie,
A częściej o Nim niż o mnie
Pamiętajcie… Smętna chwila!…
Ale też miejcie nadzieję,
Bo zło, gdy nad miarę przeleje,
To się często na dobre przesila.
Pomnąc, że i w ostatecznym
Razie odwaga pomoże,
Idźcie z losem koniecznym,
Sercami nie bądźcie w sporze.
Uwaga ta niech was czyni
Odważnymi na fortuny upiora,
Bo to dziwna na świecie bogini!
Trup z niej dziś, a kwiat był wczora,
To się może znów jutro zaśmieje.
    O! Boże! Cóż dawać rady!
Kiedy ten tłum taki blady
I smętny… takie łzy leje!
Trzeba te nauki schować,
Aż ich serca jęk nie zgłuszy.
    Chciałbym was czym udarować,
Ale nie mam nic przy duszy,
Przebaczcie mi, przyjaciele!
Nadzieją się z wami dzielę,
Bo sądzę, że nam z ojczyzny,
Co pewnie tam o nas pamięta,
Przybędą wkrótce okręta,
Zgoją cierpienia i blizny;
Wtenczas, co ja mam na świecie,
To będzie moje i wasze.
Wszystkich rękami opaszę!
Wszyscy ze mną pojedziecie!
Teraz idźcie już, biedacy,
Srogo bardzo spracowani;
Idźcie znów do waszej pracy
I bądźcie panom poddani.


PIERWSZY NIEWOLNIK

Twoje zdrowie, panie nasz,
Nieszczęsnym nam dodaje sił.


DRUGI NIEWOLNIK

Bogdaj ty setne lata żył!
Bóg ciebie weź pod swoją straż!

/ Niewolnicy odchodzą. /


DON FERNAND

Duch mój został pełny mąk
I w smętnym dumaniu stoi,
Żeście wy od moich rąk,
Biedni, tak odeszli z niczym!
Biedni! Biedni bracia moi!
Któż nad sercem niewolniczym
Ulituje się prócz Boga?

/ Mulej wychodzi z ukrycia, gdzie patrzał na poprzednią scenę. /


MULEJ

Tu byłem. I żałość sroga
Zdjęła mnie… i z uwielbieniem
Patrzałem, z jaką miłością
Traktowałeś niewolniki.


DON FERNAND

Zaprawdę, żem przejęty litością
I przejęty był cierpieniem.
Patrząc na te męczenniki,
Które pan do taczek pędza…
I uczyła mnie ich nędza,
Jak znosić więzy haniebne
I los swój dźwigać biednemu…
Kto wie? Może mnie samemu
Wkrótce to będzie potrzebne.


MULEJ

Co wasza jasność powiada?


DON FERNAND

Co?… kto się infantem rodził,
A dziś pan nim obcy władnie,
Niech wie, że los często spada,
I spadł już i jeszcze spadnie.
W infanctwo mnie już ugodził;
A kto wie? Może niżej pokłoni?…
Dzień za dniem nieszczęsny goni
I płacz z płaczem w łańcuch wiąże.


MULEJ

Nie mniejszy mój ból, o książę!
Chociaż innego rodzaju,
Bo wasza jasność do kraju,
Jak sądzę, wkrótce powróci…
Ale to, co mnie tu smuci,
Gatunku znaleźć nie może;
Troska moja bezimienna…
Fortuna jak księżyc zmienna.


DON FERNAND

Gość jestem na waszym dworze,
I twój los mnie serdecznie obchodzi,
A tyś mi nie dał nowiny,
Jak się tam tobie powodzi
Z sercem tej cudnej dziewczyny?


MULEJ

Łaski były na mnie zlane.
Ale wielką tajemnicą
Usta przypieczętowane
I tą pieczęcią zamknięte…
Lecz przyjaźń ma prawa święte,
Więc z jakąm winien różnicą,
Tym dwóm a równym potęgom,
Obojgu serca przysięgom,
Powiem mową nieudolną,
Ile mi powiedzieć wolno
I com ci winien istotnie.
Miłość ma cierpi samotnie,
I bogata jest, i biedna,
Bo jak Feniks na świecie jest jedna
I nie ma podobnej sobie.
Miłość moja jest na probie,
Bo dla oka, myśli, duszy,
Feniks jest skrą wyobraźni;
Feniks powodem katuszy
Dla czucia, miłości, bojaźni.
Feniks nadzieję mi niszczy,
Gdy wątpię i czuję trwogę…
Lecz gdy się na duchu wzmogę,
Feniks mi nadzieją błyszczy.
Feniks moją wieczną troską!
Feniks moją iskrą boską!
Tak mej przysięgi nie łamiąc,
Przyjaźni fałszu nie zadam,
Bo o Feniksie ci gadam
I nie milcząc, i nie kłamiąc.


DON FERNAND

Więc ci powiem bez ogródki,
Otwarcie, żeś nie wart litości;
Bo Feniksem są twe smutki
I Feniksem ty jesteś miłości.
Lecz mój ból, miły kolego,
Mój smutek, to co innego…
Ludzie go pojmą niejedni,
Bo to jest smutek powszedni,
I wielu już tak cierpiało.

/ Wchodzi KRÓL Fezu. /


KRÓL

Książe, oto za tą skałą
I tam za tymi parowy
Kazałem przyrządzić łowy.
Nim słońce swój wieniec spali
Pośród pereł i korali,
Strzelce zaskoczą z przeciwka
I tygrysa nam napędzą.
Dla księcia to będzie rozrywka.


DON FERNAND

Panie, twe ręce nie szczędzą
Ciągłych łask. Utrudzasz głowę,
Zawsze wynajdując nowe
Rozrywki rozrywkom bliźnie;
Jeśli tak zwykłeś, pan dziki,
Traktować twe niewolniki,
To zapomną o ojczyźnie!


KRÓL

Więźniom takim jak ty, panie,
Którzy panów swoich szczycą,
Takim winien traktowanie.

/ Wchodzi DON ŻUAN. /


DON ŻUAN

Panie, idź i spójrz strzelnicą
Na morze, a mówię szczerze,
Ujrzysz najpiękniejsze zwierzę,
W którym się i dzikość szczera
I ludzka maluje sztuka.
Jedna chrześcijańska galera
Do drzwi tego portu stuka.
A taka piękna i wolna,
Choć cała czarna i smolna,
Że nam pojąć niepodobna,
Patrząc na tego sokoła,
Jak ona razem wesoła
I w wesołości żałobna?
Wszyscy tam wysoko stańcie,
Portugalski herb ujrzycie.
Żałoba ta po infancie
Prędko nam pociechą zlegnie,
Bo z jej lotu po błękicie
Widać, że po niego biegnie.


DON FERNAND

Przyjacielu, Don Żuanie,
Omyli cię ta rachuba.
Zły to znak to jej ubranie
I ta żałoba jej gruba.
Oj, byliby oni biali,
Gdyby po mnie przyjechali.

/ Wchodzi DON HENRYK z pergaminem w ręku, w grubej żałobie ubrany, ze świtą. /


DON HENRYK

Rąk mi pozwól, Tangierski mocarzu.


KRÓL

W szczęsny czas wasza jasność przybywa…


DON FERNAND

/ do Żuana. /

Don Żuanie, już ja na cmentarzu…


KRÓL

/ na stronie. /

Ceuta moja!


DON HENRYK

                        Niech mi wasza mościwa
Łaska brata uściskać pozwoli.


DON FERNAND

/ ściskając brata. /

Mój Henryku, czemu tej niedoli
Znak na tobie? I twarz taka blada?
Dość!… Twa postać mi to sama powiada.
Słów nie trzeba, bo mówią twe oczy…
Nie płacz, bracie, ja wiem, co cię boli,
Ja wiem, co ci serce tłoczy.
Masz mi donieść, że zostanę w niewoli? …
Ha! To dobrze, ja tego i żądam.
Niepotrzebnie cię w żałobie oglądam,
Mogłeś przyjść tu wesoło i w bieli
I mnie mogłeś uścisnąć weselej
I ucztować na każdym popasie…
Jak się ma brat mój miły i król mój?
Nic nie słucham, aż powiesz, jak ma się
Brat i pan mój…


DON HENRYK

                        O! bracie, ach, ból mój
Bez wyrazów… ach! Ty nie wiesz, co czuję…
Niech raz tylko poselstwo sprawuję,
A ty, bracie, co mi towarzyszysz
Sercem w mowie, raz me słowa usłyszysz,
I dość będzie jednego słuchania!
Do króla Fezu.
Panie, chociaż na tej górze,
Gdzieś przybył dla polowania,
Nie w stolicy twojej murze:
Podaruj mnie swą uwagą,
A tego jeńca wolnością.
    Kiedy wielką nawałnością,
Kiedy wielką fal przewagą
Bici, na morskich rozruchach,
Utraciliśmy armadę;
Gdy infant został w łańcuchach;
Gdy te wieści, jędze blade,
Rozkołysane przez dzwony,
Przyleciały do Lizbony
Z wiatrem, co po morzu dyszał;
Kiedy król o nich usłyszał,
To bez żadnej prawie skargi
Wpadł w melancholie serdeczne,
A z melancholii w letargi,
A z letargów we sny wieczne.
I zwłoki jego dziś leżą,
Płacze go ciżba nabożna;
A ludzie, patrząc, dziś wierzą,
Że z boleści umrzeć można.
Niebieska mu świeci chwała!


DON FERNAND

Tyle brata kosztowała
Moja niewola!


KRÓL

                        Wie Alla,
Ile mnie ta śmierć zasmuca.


DON HENRYK

Otóż król, co świat porzuca,
W swym testamencie pozwala,
Owszem, każe dać fortecę
Ceuty za infanta osobę…
A ja, przywdziawszy żałobę,
Od króla Alfonsa lecę,
Jako od dziedzica tronu,
Którego jeszcze nie znacie,
Oto z tym aktem…


DON FERNAND

/ wyrywając pergamin /

                        Stój, bracie!
Słowa te pełne pokłonu
Nie tylko że nie są godne
Krwi królewskiej i wyrodne,
Niegodne są ust infanta,
Niegodne mistrza zakonu,
Od którego wiara czeka
Wsparcia i wiecznego zelanta;
Lecz niegodne są człowieka
I niegodne barbarzyńca,
Co nigdy o Chrystusie nie słyszał,
Że mój brat, (niech mu Bóg świeci)
Włożył ją do testamentu,
Tę klauzę — to tylko na to,
Aby u ludzi wiedziano,
Że brat dba o swego brata;
Nie na to, aby czytano
I tłumaczono to słownie.
Jeśli rzekł: oddajcie Ceutę,
To ma się znaczyć, że trzeba
Powolnie, albo gwałtownie,
Z pomocą ludzi i nieba
Upomnieć się o infanta.
Jakżeby król katolicki
Jak on, wierny, sprawiedliwy,
Taki król jak on? — nieżywy.
Na swój proch oddany laurom
Kładł taką okropną plamę,
By Ceutę oddawać Maurom,
Tę Ceutę — miasto te same,
Gdzie on pierwszy, zdjęty żarem,
W imię przenajświętsze Pańskie,
Ze szpadą i ze sztandarem
Przyskoczył i chrześcijańskie
Chorągwie zatknął na wieżach.
A teraz byłożby czynem
Godnym tej sławy w rycerzach,
By miasto, które wyznało,
Że Chrystus jest Boga synem,
Kościoły pozakładało,
Gdzie się imię Jego święci
Pośród serdecznych płomyków,
I męka się ma na pamięci,
Aby kościoły już stare
Przez ludzi, przez katolików,
Przez ludzi, co mają wiarę
I tego Boga wyznają,
Przez ludzi, co serca mają!
Przez nas! Przez Portugalczyków!
Były?!… Aby te kościoły,
Które złoconymi czoły
Podpierają mleczne pasy,
Jak naszej wiary Atlasy;
I na krzyż złoty pobożny
Wieszają słońca czerwone;
Aby przez księżyc dwurożny
Były na niebie zaćmione,
Jęcząc tak jak męczennice!
    Więc-że teraz te kaplice
Opuścilibyśmy tajnie?
Oddawszy na stodoły i stajnie,
Albo, czego ten Maur łaknie,
Na Mahometa meszkity?
Gdy to mówię, tchu mi braknie!
Gdy myślę, stoję jak wryty;
Język mi w ustach kościeje,
Włosy wstają, pot się leje
I drży całe moje ciało!
    Bo choć to nieraz bywało,
Że jaka stajnia uboga
Ugościła Pana Boga,
I dala mu sen w swoim żłobie,
Lecz meszkity? Boże Panie!
Ach, to by na naszym grobie
Napisano: tu chrześcijanie,
Przewrotnym podobni panom,
Wygnali Boga z kościołów,
Boga i jego aniołów
I oddali je szatanom!
I byłożby sprawiedliwie,
Ażebyśmy boże gmachy,
Gdzie my stoim jak szyldwachy,
Mając cały świat pod nami
W zatrwożeniu i podziwie,
Teraz otwierali sami,
Wpuszczając tam nasze wrogi?
Ażeby ten lud ubogi
Chrześcijański a gorący
Z miasta wychodził płaczący,
Z dobytkiem, z całą rodziną:
A my, na te łzy, co płyną,
Patrzalibyśmy, gnąc szpady?
Aby osadnik nierady
Zmieniał wiarę dla majątku?
Aby tam Arab dzieciątku
Urodzonemu bez winy
Wlewał fałsz trupa z Medyny,
Za młodu kalać zaczynał,
Do swojej wiary naginał,
Do swych zapędzał namiotów,
Do swego zamykał płota?
Więc dla jednego żywota
Tyle chrześcijańskich żywotów!
Tyle łez wylanych z powiek!
Cóż ja? Czym więcej niż człowiek?
Cóż mnie równa z ludzi likiem?
Czy to, że byłem infantem?
Więc oto nie infant ze mnie,
Oto jestem niewolnikiem,
Już nie korony brylantem,
Gotów jak drudzy nikczemnie
Żyć i tu Pana bogacić.
I któż wam każe tak płacić
Za niewolnika? Niech płaci
Niewolnik ciałem i gardłem.
Bo kto swoję wolność straci,
Ten, mówię, ludziom umiera.
Więc ja dawno już umarłem.
Któż mnie dziś z trumny wydziera?
Któż chowa na większe czyny?
    Daj! Niech drę te pergaminy!
Niech drę na świstki te kartę.
Niech drę na kawałki gadu,
I jeszcze je zjem już podarte,
Aby nie zostało śladu.
Drze pergaminy i kawałki połyka.
A teraz, królu i panie,
Rozkazuj mi, panuj srogo,
Jak chcesz… Niewolnik zostanie,
Którego kupić nie mogą.
Każ, niech mnie łańcuchy strzegą,
Niech robią na rękach blizny;
Cierpliwością cię nasycę.
Henryku! Wróć do ojczyzny
I mów: żeś mnie tu w Afryce
Zostawił pogrzebanego.
Bo ja z żywota mojego
Taką rzecz pokorną zrobię,
Jakbym naprawdę był w grobie,
Wspomnienia ludzi nie warty,
Z oczu ludzkich i z myśli już starty.
Chrześcijanie! Książę Fernand już skończył
Losom swoim on jeszcze nie sprostał,
Lecz co do was, czas służby już wybył.
Maury! Oto niewolnik wam został.
Niewolnicy! Brat jeden wam przybył,
Aby nędzę z niedolą połączył,
I łzy swoje połączył z waszymi.
Wy, niebiosa! Oto człowiek na ziemi
Panu swemu kościoły zakłada,
Założone podpiera na skale.
Morza! Morza! Do fal waszych pada
Jedna łza, co powiększy wam fale.
A wy góry! Oto człowiek pospołu
Ze zwierzęty do jaskiń ucieka.
Wichry! Wichry! Oto nędzarz was z dołu
Westchnieniami zaklina i wścieka.
A ty, ziemio! Oto garstkę popiołu
Rzuca tobie i zewłok człowieka,
Co z robaków twoich włoży laury…
    A to wszystko, by ten król i te Maury
I ten infant, i ziemi gdzieś końce,
Chrześcijanie, i księżyc, i słońce
I niebiosa, i ziemia, i chmury
I zwierzęta, i morza, i góry
I kto jeszcze na powietrzu przytomny
A pieczęć żywota nosi,
Tu widzieli: jak książę niezłomny
Wiarę swoję przeświętą podnosi,
W obronie praw bożych stawa,
I przed Maurami wyznawa
Jego Przenajświętsze Imię.
A choćbym w działowym dymie,
Śród mieczów i ludzkich grotów,
Bronił od ludzkiej obrazy
Niewymówionych przymiotów
Tej, co poczęła bez zmazy,
A miał w sobie sto żywotów,
Oddałbym żywot sto razy!


KRÓL

Twardy, niewdzięczny człowieku!
Także mi za łaski moje
Odpłacasz?… Jak śmiesz, robaku,
Tego mi właśnie odmawiać,
Czego najwięcej żądałem?
W państwie cię tak traktowałem
Jako brata, jako syna;
Nie czułeś prawie niewoli.
Lecz teraz przyszła godzina,
Że cię twój łańcuch zaboli,
I los cię ukole srogi.
Tu, więźniu z duszą robaczą!
Tu sam! Niech wszyscy zobaczą,
Jak ty mi całujesz nogi…

/ Fernand klęka mu do nóg. /


DON HENRYK

O! Nieszczęście!


MULEJ

                        O! Cierpienie!


DON ŻUAN

Boże! Co za poniżenie!


KRÓL

Do mnie twe należy ciało.


DON FERNAND

/ wstając. /

Tak, zaprawdę, ale mało,
Mało to ci mocy doda,
Panować nad kościami moimi.
Bo ta ziemia to gospoda
W ogromnej naszej podróży;
I na to wyskoczył z ziemi
Człowiek, by się z losem kłócił;
I na końcu każdej burzy
Znowu do ziemi powrócił.
Więc, żeś mi kazał pochyłą
Twarzą paść tu, gdzie proch leży,
Za to ci wdzięczność należy,
Bo mnie oswajasz z mogiłą.


KRÓL

Ponieważ jesteś w niewoli,
Zatem więc idzie z porządku,
Że nie możesz mieć majątku,
Ni pieniędzy, ani roli.
Więc ponieważ ciebie trwoga
Może zmusić… lub bicz pana,
Czemu mi Ceuta nie zdana?


DON FERNAND

Bo nie moja jest Ceuta, lecz Boga.


KRÓL

Nie jest-że to pierwsze prawo,
Że niewolnik pana słucha?


DON FERNAND

Nie przeciwko prawom ducha
Ma niewolnik słuchać pana.
To nie pies nęcony strawą,
Ale uchrystusowana
Natura z woli przymiotem.
Która służy… grzech ją maże.


KRÓL

Podły jeńcze, zabić każę.
Dam ci śmierć…


DON FERNAND

                        Śmierć jest żywotem.


KRÓL

Więc życiem ciebie obdarzę,
Ale takim, że się zlękniesz
I sam śmierci będziesz chciwy.
Bo jam srogi.


DON FERNAND

                        Ja cierpliwy.


KRÓL

Obaczymy — zaraz zmiękniesz.
Hej…

/ Wchodzi SELIM, dozorca niewolników. /


SELIM

                        Co, panie?


KRÓL

                        W mgnieniu oka
Wziąć go, niech mi stóp nie plami,
I porównać go z jeńcami.
Niech jego postać wysoka
Ugnie się pod równą nędzą,
Niechaj go do łazien pędzą,
Niech moich koni dogląda;
Dać mu w ręce taczki, grabie,
A zdjąć te jasne jedwabie
I ubrać w szarak ubogi;
Dać chleba, gdy jeść zażąda,
Spleśniałą wodę niech pije;
Łańcuch mu włożyć na szyję,
Łańcuchami okuć nogi;
W mazamorach bez podłogi
Na wilgoci niechaj lega;
Niech jego orszak służebny
Tym samym prawom podlega,
Co on.


DON HENRYK

                        O! Wyrok haniebny!


MULEJ

O! Żałości!


DON ŻUAN

                        O! Rozpaczy!


KRÓL

Zobaczy ten jeniec! Zobaczy!
Czy mi jego duma sprzeczna
I cierpliwość na tej próbie
Wytrwa.


DON FERNAND

                        Wierz mi, wytrwa tobie,
Bo ta cierpliwość jest wieczna.

/ Wychodzi za dozorcą niewolników. /


KRÓL

Henryku, a co do ciebie,
To ci powrotu nie bronię.
Wracaj i powiedz w Lizbonie,
Niech się w popiołach zagrzebie,
Bo stracon ratunek wszelki,
Bo jej infant, jej mistrz wielki
Został tu… czyści mi konie.
Niech mu z ratunkiem przychodzą.


DON HENRYK

O! Przyjdą! Klnę się przed światem,
Że przyjdą pod Boga wodzą.
A że ja tu z moim bratem
Nie został, choć serce boli,
To dlatego, królu fezki,
Że przyjdę, jak syn królewski,
Uwolnić brata z niewoli.

/ Wychodzi ze świtą. /


KRÓL

Czyń, co ci rozum poradzi.

/ Wychodzi. /


MULEJ

A teraz nic mi nie wadzi,
Ażebym się Fernandowi
Z długu wdzięczności uiścił.

/ Wychodzi. /



ZMIANA I

/ Inna strona ogrodu, z dala pracują niewolnicy i widać Fezu mury. Wchodzi DON FERNAND w niewolnika siermiędze i SELIM. /


SELIM

Król każe i to stanowi,
Abyś tutaj ogród czyścił;
Posłuszny więc bądź królowi
I schyl do pracy ramiona.


DON FERNAND

Cierpliwość moja srogość królewską pokona.

/ Wychodzi z Selimem. /


PIERWSZY NIEWOLNIK

/ zbliża się, śpiewając. /

Oj, na Tangier wysłał król…
    Jaki ból! Jaki ból!
Na podbicie wysłał świata
Don Fernanda, swego brata,
    Posłał król! Posłał król!
Aby zawojował Fez,
    Ile łez! Ile łez!
Don Fernanda wysłał król…
    Ile łez! Jaki ból!

/ DON FERNAND wchodzi i z dala słucha tej piosenki. /


DON FERNAND

Już z historii mojej jest piosenka,
Już ją słyszę żałośnie śpiewaną.
Smętny jestem i serce mi pęka,
Duszę jakby mam zaturbowaną
I zlęknioną…


PIERWSZY NIEWOLNIK

/ nie poznając księcia. /

                        Co ci jest, niewolniku?
Czy ty nie wiesz, że wolność mieć mamy?
Infant wraca i wszyscy wracamy,
A tu na tym mogilniku
Nie zostanie z nas żaden! z nas żaden!


DON FERNAND

/ na stronie. /

O! Jak prędko tę nadzieję stracicie!


PIERWSZY NIEWOLNIK

Przynieś, bracie, wody na ten gradyn
Polać kwiaty.


DON FERNAND

                        O wodę prosicie?…
O jak dobrze! Jak dobrze, że do mnie,
Który z wami smętne życie wiodę,
Udajecie się, bracia, po wodę,
Bo zaprawdę… że choć cierpię niezłomnie,
Jakiś robak, tu, serce mi toczy,
Pełne serce i łez pełne mam oczy.

/ Bierze wiadra na plecy i wychodzi. /


NIEWOLNIK

Nam do łaźni iść teraz wypada,
Gdzie już poszli wszyscy niewolnicy.

/ Wchodzi DON ŻUAN, szukając oczyma księcia między niewolnikami. /


DON ŻUAN

Szukajmy, czy ta gromada
Gdzie mego księcia nie mieści?
Może go ci robotnicy
Widzieli?… szukam go wszędzie.
Przy nim i mniej mi boleści,
I siły w sercu przybędzie…
Bracia, powiedzcie mi, proszę,
Czyście tu gdzie nie widzieli
Noszącego kwiatów kosze
Księcia Fernanda?


PIERWSZY NIEWOLNIK

                        Nie, bracie.


DON ŻUAN

/ na stronie. /

Pomóżcie, święci anieli!
Bo łez utrzymać nie mogę.


PIERWSZY NIEWOLNIK

W łaźni go pewnie spotkacie.
Pokażemy tobie drogę
Do tej gorącej piekielni.

/ DON FERNAND wchodzi z wiadrami na plecach. /


DON FERNAND

/ patrząc w niebo. /

Czy się nie zlękniecie, śmiertelni,
Widząc w takim pohańbieniu
I mizerii infanta korony?
Mistrza Avis? Czy w zastanowieniu
Czas nie stanie, jak stają zegary!!


DON ŻUAN

O mój panie! Jaki ty zbiedniony!?
O mój panie! W jakim ty odzieniu!
O! Mój książę, do jakiej ty mary
Już podobny? Jak żal cię już strawił!


DON FERNAND

W imię Ojca!… wielkiś smutek mi sprawił
Tym odkryciem, drogi don Żuanie;
Ja się chciałem tu ukryć w łachmanie
Między ludźmi własnymi, w tym cebrze
Nosić wodę, jak człowiek, co żebrze
I pracuje, tak biedny jak oni.


PIERWSZY NIEWOLNIK

/ klękając. /

Przebacz, panie! I daj mi twej dłoni,
Jam nie wiedział, kto jesteś; nas wielu
Nie wiedziało…


DRUGI NIEWOLNIK

                        Całujemy twe nogi.
Przebacz, Panie.


DON FERNAND

                        Wstań, mój przyjacielu.
Ja ci równy, niewolnik ubogi,
Jak ty… pana mego teraz własność.


DON ŻUAN

Wasza jasność…


DON FERNAND

                        Puść! Jaka tam jasność!?
Rzuć ten tytuł, mój drogi biedaku!
Jaka proszę mi jasność w żebraku?
Jasność!?… jestem ci równy, kolego,
I ty teraz traktuj jak równego,
I wy wszyscy traktujcie jak brata.


DON ŻUAN

Czemuż piorun mnie w proch nie obróci!
Czemuż czaszki mi grom nie rozpłata!


DON FERNAND

Don Żuanie, to serdecznie mnie smuci
Że utrzymać nie umiesz powagi
Jako szlachcic… i potępiam tę żywość…
Bo zwątpiłeś w nieba sprawiedliwość,
A tu trzeba spokojnej odwagi
Ufającej.

/ Wchodzi ZARA z koszykiem. /


ZARA

                        Chodźcie tu, niewolniki.
Feniks, moja pani, prosi,
Ażebyście te koszyki
Napełnili kwiatami.


DON FERNAND

biorąc koszyk.

                        Ja pierwszy
Będę kosił je tak, jak śmierć kosi.


NIEWOLNIK

Idźmy tam, gdzie ogród szerszy.


ZARA

Ja z ganku patrzę za wami,
Jak chodzicie za kwiatami
I polewacie je łzami.


DON FERNAND

/ do niewolników /

A wy bez tych już pokłonów,
Bracia moi ukochani,
Losem my już porównani,
A jeszcze królowa zgonów
Jutro we drzwi zakołace,
Szczerszą równość postanowi,
Więc, bracia, na co tę pracę
Zostawiać jutro grobowi?

/ Wychodzi z Don Żuanem i z niewolnikami. Wchodzi FENIKSANA i ROZA. /


FENIKSANA

Czy posłałaś niewolniki
Po kwiaty?


ZARA

                        Zaraz powrócą.


FENIKSANA

Zasmuciły mnie słowiki,
Kwiaty może odesmucą
I kolorami zabawią.


ROZA

Twe fantazje takie ładne
I piękne, że ach! nie zgadnę,
Jakie ciebie smutki trawią,
Gdy je kwiatami malujesz?


ZARA

Cóż ty cierpisz? Cóż ty czujesz?


FENIKSANA

Nie sen to był… ale widzenie,
Ale mój los i przeznaczenie.
Bo czy nieszczęsnemu śni się,
Że znalazł gdzie skarby duże?
Brylanty jak jaja kurze
W perłowej leżące misie?
Czy mu się przyśni, że czyta
Napis literami krwawymi,
Że wszystko stracił na ziemi,
Tak że we śnie aż zazgrzyta?
Jeśli go nieszczęście tłoczy,
Zarówno obudzonemu
Spojrzy świat w zbudzone oczy
Nieszczęściem… Biada biednemu!
Ach! I mnie nieszczęsnej biada,
Na którą los taki spada,
Że za umarłego mnie dadzą.


ZARA

    Na to płacze nie poradzą.
Jeśli ciebie takie smutki rozdarły,
Jakże cierpieć ma… ach, ten umarły?


FENIKSANA

Któż słyszał o takim losie,
Jak ten, co nade mną świta!
Nieszczęśliwa ja kobieta!
Wykąpana w kwiatów rosie,
Jako perła czysta, biała.
Biała jak srebrne łabędzie
Przy żółci trupiego ciała.
A ten trup — ach, kto on będzie?
Zda mi się, żem go widziała,
Ciągle mi się w oczach roi.

/ Wchodzi DON FERNAND, z koszem kwiatów i staje nagle przed Feniksaną. /


DON FERNAND

Ten trup — tu — przed tobą stoi.


FENIKSANA

Co widzę? Anieli w niebie!


DON FERNAND

Cóż cię trwoży?


FENIKSANA

                        Ty! Twoja twarz!
Strach mnie zdjął, patrząc na ciebie.


DON FERNAND

I zaprawdę słuszność masz
Dziwić się fortunie światów.
Przyniosłem ci oto kwiatów
W koszyku, garstkę pokosu.
Zbierałem, gnąc się ku ziemi.
Są niektóre między nimi
Hieroglify mego losu;
Wyciągnij, znajdziesz niektóre,
Co były rano szczęśliwe
Jak ja…


FENIKSANA

                        Ręce moje chciwe
Lecą na tych róż purpurę
Jak gołębie. Ach, ten kwiat,
Który mi już w ręku spadł,
Znalazłam wczoraj śród łąk
I nazwałam: maravilią.


DON FERNAND

Ach! Tak nazwij każdą lilią,
Z moich niewolniczych rąk
Podaną… czyż nie jest cudem?


FENIKSANA

O prawda! Prawda! Lecz któż cię tak zmienił?
Kto ci te włożył łańcuchy na nogi?


DON FERNAND

Seniora, mój los.


FENIKSANA

                        Twój los, taki srogi?


DON FERNAND

Tak twardy, pani!


FENIKSANA

                        Ach, tyś mnie skamienił!
Powiedz? Za cóż to?


DON FERNAND

                        Jesteśmy skazani,
Rodząc się tu już, na mękę i ból.


FENIKSANA

Czyż ty nie Fernand?


DON FERNAND

                        Ja Fernand, tak, pani.


FENIKSANA

Któż skazał?


DON FERNAND

                        Prawo.


FENIKSANA

                        Któż miał prawo?


DON FERNAND

                        Sam król.


FENIKSANA

Za cóż to?


DON FERNAND

                        Jeniec, do niego należę.


FENIKSANA

Zaledwo oczom zasmuconym wierzę!
Wszakże cię wczora król wysoko cenił!


DON FERNAND

A dzisiaj serce, jak widzisz, odmienił.


FENIKSANA

Ach, więc-że gwiazdom, co przy sobie siedzą,
Dosyć jednego dnia, by się rozeszły.


DON FERNAND

Kwiaty, co z gwiazdą nieszczęśliwą weszły,
Same ci na to, pani, odpowiedzą.
Kwiaty, co wschodzą na ranek umyte
    I tak się w zorzach rozwinęły jasno,
    W objęciach nocy pomarszczone zasną
I dla nich już dnie nie wrócą przeżyte!
Lilije w tęcze kolorów spowite
    I umoczone w złoto i karminy,
    Zejdą jak duchy aniołów z doliny
Z jednym dniem życia pięknego pozbyte.
A czy to rosy spadały obfite,
    Czy otulone były mgłą i tęczą,
    Śmierć je znalazła w godzinę urodzin.
Tak ludzie kiedyś przyjdą i zaręczą,
    Że wieki, które się wloką i dręczą.
    Nie były dłuższe nam od smętnych godzin.


FENIKSANA

Ranisz mnie… słyszę z daleka
W twoim głosie wieków głos.
Kto cierpi na własny los,
Od cierpiącego ucieka.


DON FERNAND

A te kwiaty? Takie śliczne?


FENIKSANA

Jeżeli pomiędzy nimi
Są kwiaty hieroglificzne,
Jak losy twoje, żałobne,
To je rozsypię po ziemi
I zdepcę…


DON FERNAND

                        Cóż cię w nich rani?


FENIKSANA

Ach, że są do gwiazd podobne!


DON FERNAND

Przebacz im te grzechy, pani.


FENIKSANA

Co?


DON FERNAND

                        Niestałość, próżne blaski.


FENIKSANA

Nie, wszystkie wypuszczam z łaski!
Z gwiazdami zarówno cenię.


DON FERNAND

Jak to?


FENIKSANA

                        Moje przeznaczenie
Z jedną smętną gwiazdą chodzi:
Dlatego, bo kobieta się rodzi
Gwiazdom podległa i kwiatom,
Co ją prowadzą do truny.


DON FERNAND

Wiem, że w kwiatach są piołuny.
Ale ach! niebieskim światom
Wpływy przysądzam uczynne.


FENIKSANA

Więc się dowiesz, że i gwiazdy są winne.
Ach, gwiazdy! Gwiazdy, co takie gromadne,
    Niebieskie mają ze słońcem sojusze
    I leją w słońce całą światła duszę,
    Są także dniowi jednemu podwładne.
Kwiaty błękitu — bo są takie ładne
    Jak te, którymi oto ziemię prószę
Kwiat ci powiada: przez dzień skonać muszę;
Gwiazda ci mówi: przez noc jednę spadnę.
Więc gdy się od gwiazd ludzkie losy sądzą,
    Jeśli się od nich nasze losy winą,
Nie dziw, że często spadają i błądzą,
I gdzieś w mgły ciemne niewidzialne płyną.
I naszym losem tak niestale rządzą
    One, co przez noc palą się i giną.

/ Odchodzi. /

/ Wchodzi na scenę MULEJ, który przy końcu tej sceny stał za drzewami. /


MULEJ

Czekałem, aż się oddali
Feniksana. Pierwszy raz
Od jej oka, od jej kras
Uciekam jak orzeł smętny,
Gdy na słońcu oczy spali.
Fernandzie, czy jesteś sam?


DON FERNAND

Cóż mi powiesz, Muleju szlachetny?


MULEJ

Oto chciałem, abyś wiedział,
Że czasem i w sercu Maura
Znajdzie się miłość i wiara,
Radząca czyny rozpaczne.
Ach, nie wiem od czego zacznę?
Nie wiem, czy ci mam powiadać,
Ile ja cierpiałem na to,
Kiedyś ty zaczął fortunie
Ulegać, pod nią upadać,
Jej niesłusznej podległ zmianie
I poszedł na urąganie
I stanął za przykład losów.
Ach, jak one z ludzi szydzą!
Tyle nędzy! Tyle ciosów!
Niech mnie tu ludzie nie widzą,
Że z tobą, Fernandzie, gadam.
Bo król wydał rozkaz srogi,
Aby ustępować z drogi,
Traktować cię bez respektu:
Lecz ja do nóg ci upadam,
Fernandzie, pełny afektu
I wielkiej wiary dla ciebie;
Twój niewolnik, a w potrzebie
Twój przyjaciel. Nie chcę tracić
Tych chwil, więc krótko ci powiem,
Że przychodzę dług zapłacić,
Życie życiem, zdrowie zdrowiem,
Wolność wolnością; więc żądam…
(Daruj mi, że się oglądam,
Czy nas gdzie nie widzą z murów)
Weź ten nóż, ten wianek sznurów;
Weź je o! panie… a skoro
Noc się zaczerni, gotowa
Będzie łódź pod mazamorą,
Łódź dobra, silna i zdrowa,
Z rdzawym, pękniętym łańcuchem.
A wtenczas ty, panie, duchem
Napełń twoje niewolniki,
Rozkuj więzy; znajdziesz na to
Gotowe piły, pilniki,
Zapas ubioru, bielizny;
Weź ich i na łódź skrzydlatą
Wsiadaj i uchodź szczęśliwy
Do miłej tobie ojczyzny.
Ja zaś tu zostanę żywy
Odpowiadać życiem, zdrowiem,
I czym trzeba, tym odpowiem
I przed królem, i przed prawem;
Gotów twoim być zastawem,
Choćby głową, jestem gotów.
To wszystko. Ach, jeszcze sądzę,
Że ci potrzebne pieniądze?
Więc oto garstka klejnotów
Za mój okup niechaj służy,
Bo człowiek, gdy się zadłuży,
Połowę przyjaźni traci,
Gdy pieniądz serca przegrodzi.
Dopiero, gdy dług zapłaci
I usunie tego rocha,
Z przyjacielem równiej chodzi,
Lepiej czuje, wolniej kocha.


DON FERNAND

Mówisz mi o wolnej łodzi…
Chciałbym… Lecz patrz, król nadchodzi.


MULEJ

Czy nas widział?


DON FERNAND

                        Nie.


MULEJ

                        O, panie!
Skryj się.


DON FERNAND

                        Tutaj, w tej altanie.

/ Fernand kryje się do altany. — Wchodzi KRÓL i uważa to z daleka. /


KRÓL

/ na stronie. /

Gadali tajemnie oba.
Jeden skrył się do altany,
Drugi stoi pomięszany.
Wcale mi się nie podoba
To zejście obu, ta zmowa.
Jeden się przede mną chowa,
Drugi zlękły stoi, czeka.
Więc go podejdę z daleka,
A słuszny czy nie, powód trwogi
Usunę. Do Muleja. Bardzo się cieszę…


MULEJ

/ przerywając. /

Panie, pozwól uściskać twe nogi…


KRÓL

Żem cię spotkał tu…


MULEJ

                        Co mi rozkażesz?


KRÓL

Wyznam tobie, żem mocno żałosny
Z niepoddania się Ceuty.


MULEJ

                        O, panie!
Ceutę szturmem zdobędziesz bez trudu.
Siłom twoim nie oprze się miasto.


KRÓL

Nie, Muleju, ta Ceuta się musi
Poddać sama, bez kosztu żadnego…


MULEJ

Jak to, panie?


KRÓL

                        O tak, przyjacielu,
Myślę nędzą i głodem okropnym
Tak przycisnąć Fernanda infanta,
Że mi sam tej fortecy da klucze.
Rzecz mnie jedna tylko trwoży…
Oto infant, ten książę, Muleju,
W Fezie nawet mieć może przyjaciół.
Sami jeńce go widząc w niedoli
I w cierpieniu, gotowi lada dzień
Bunt mi podnieść… a baczę też na to,
Że pieniądze łakomą są rzeczą,
Więc strażniki przejęte zapłatą,
Mogą jeńca wypuścić… a nie mam
Pewnych ludzi….


MULEJ

                        W tej go myśli utrzymam.
A tak, widząc moję dobroduszność,
O mnie bać się nie będzie.
Głośno.
                        Masz słuszność!
Myśli twoje biorą dobry kierunek.


KRÓL

Jeden na to jest tylko ratunek,
Jeden sposób, a o tym sposobie…


MULEJ

Cóż to, panie?


KRÓL

                        Pod straż go dam tobie,
Bo wiem, że cię nie kupi brylantem
Ani kiesą… Więc ty nad infantem
Postanowion, bądź jemu alkadem…
Ufam tobie, a jedynym zakładem
Za infanta twój honor mi stoi.

/ Odchodzi. /


MULEJ

Słyszał wszystko i o mnie się boi,
Albo sam się domyślił wszystkiego.
O! Allachu!


DON FERNAND

/ wychodząc z altany. /

                        Cóż tak smutny, kolego?


MULEJ

Nie słyszałżeś, co pan ten okrutny?…


DON FERNAND

Owszem, wszystko słyszałem z altany.


MULEJ

Czemuż pytasz, dlaczegom ja smutny?
Dlaczego stoję zmięszany?
Dlaczego rozmawiam z sobą?
Czemu żal mi pierś rozrywa?
Pomiędzy królem a tobą,
Posłuszeństwem a przyjaźnią
Straszna się walka odbywa.
Sumienie mi będzie kaźnią,
Jeśli króla mego zdradzę;
Węgle na głowę zgromadzę,
Jeżeli ciebie opuszczę…
Ach! Zaszedłem w straszną puszczę!
Myśl zbłąkanego odbiega…
Król na mnie tylko polega,
Ty we mnie masz tylko nadzieję…
Radź, co czynić?


DON FERNAND

                        Miłość grzeje,
I przyjaźń szczęście stanowi;
A choć obiedwie są święte
I zdradzone są ohydą,
Lecz w porównanie nie idą
Z wiarą należną krajowi
I klękają przed nią zgięte
Te anioły naszych dusz,
Więc radzę, królowi służ
Z tą wiarą niepokalaną.
A ja tu przyrzekam święcie,
Że choćby mi dziś dawano
Wolność na pierwszym okręcie,
Co do Portugalii płynie,
Odrzucę, bo na mnie leży
Twój honor i przeze mnie nie zginie.


MULEJ

Jesteś zwierciadłem rycerzy!
Ale mi nie dawaj rad,
Wszak ty mi wróciłeś życie!
Smętnemu wróciłeś świat!
A ja miałbym… Nie, mój książę!
Tej nocy, jak była zmowa,
U brzegu ci łódź przywiążę;
Uchodź, a moja tu głowa
Odpowie.


DON FERNAND

                        Bracie mój miły,
Byłżebym ja sprawiedliwy?
Dałżebym ja dowód siły
I serca? Wolności chciwy,
Z hańbą mego przyjaciela…
Hańbą się jego bogacąc,
Honor biorąc, serce tracąc?
Wolność, ten brylant wesela,
Jażbym jego łzami płacił?
Zostawiał tu męczennikiem?
Jeżeliś miary nie stracił,
Która czyny ludzkie mierzy,
To bądź mi sam poradnikiem
I mów, czy mi to należy
Uczynić?


MULEJ

                        Ach! Nie wiem, panie,
Co ci sam na to poradzę…
Powiem: nie, to serce pęknie,
Powiem: tak, to ciebie zdradzę,
Jak przyjaciel, co sam zmięknie
I w trwodze źle radzi może.


DON FERNAND

Więc ja tu słowo położę
Niewzruszone, głaz ogromny.
Wiedz, że mnie tu sądy boże
Skazały, bym wybrał miarę
Litości i tu za wiarę
Skonał jak książę niezłomny.




DZIEŃ III

/ W pałacu króla fezkiego. — Wchodzi KRÓL i MULEJ. /


MULEJ

/ na stronie. /

Ponieważ pomóc nie mogę
Fernandowi niczym prawie,
Do króla się za nim wstawię,
Może on co postanowi
Litośniejszego z tym jeńcem.
Głośno.
Panie, służyłem ci wiernie
I na lądzie, i na morzu;
Wszędzie, gdzieś mnie tylko użył…
I jeszcze tę pierś postawię…
A jeślim na łaskę zasłużył,
Dziś wysłuchaj mnie łaskawie.


KRÓL

Cóż tam?


MULEJ

                        Fernand…


KRÓL

                        Dosyć tego.


MULEJ

Sądziłem, żeś mi łaskawszy?


KRÓL

O Fernandzie tym wspomniawszy,
Jużeś tknął mnie i zostawiasz smętnego.


MULEJ

Jak to, panie?


KRÓL

                        Bo przysięgam na duszę,
Że dać chciałbym, a odmówić ci muszę.


MULEJ

Wszakże jestem strażnikiem książęcia,
Czyliż nie chcesz o więźniu mieć sprawy?


KRÓL

Mów, lecz nie sądź, że będę łaskawy.


MULEJ

Ten Fernand, co z niemowlęcia
Na króla był wychowany,
A dzisiaj tak podeptany
Żałośnie stopą fortuny,
I tak bliski, panie, truny,
Takim straszliwym posągiem
Do grobu po stopniach zlata,
Że fortuny dziwolągiem
Wydaje się w oczach świata,
Który patrzy i drży z trwogi,
Widząc jej depcące nogi.
A myśli świat i o tobie,
O twojej mocy i sile,
Co takiej wielkiej mogile
Rzuca takie wielkie ciało.
Ty go sam trzymasz przy grobie;
Tyś mu jest na piesiach skałą;
Ty, panie, pod twoje nogi
Wziąłeś piersi takie dzielne,
To czoło takie naczelne!
Rzekłeś, a on dziś ubogi,
Nieszczęsny żebrak i nędzarz,
W rdzawym na szyi łańcuchu,
Nie godzien twojego słuchu,
Oczu, które ty oszczędzasz,
Abyś nie stracił płaczących;
Litości u przechodzących
Prosi rękami obiema,
Litości prosi i nie ma
Nawet litości!… Bo jako
Rozkazałeś, panie srogi,
Aby wymiatał podłogi
I strawę miał lada jaką,
A potem odmówił strawy
I chleba dawać zabronił,
A do stajen twoich gonił
I w loch zapędził plugawy
Sypiać w mazamorach ciemnych,
Gdzie wilgoć ma gad i plamy.
Z członków się jego nikczemnych
Zrobił trup, a z oczów jamy…
Te oczy, niegdyś pogodne,
Dziś na ludzi patrzą głodne,
We łzach bolesnych czerwone,
Suche, głodem zapalone;
A ręce jałmużny proszą.
Bankiem swoi go wynoszą
Z mazamor jako kość bladą
I gdzieś go na słońcu kładą.
Gdzieś na słońcu, pod murami;
Potem uciekają sami,
Bo… (ach, głos mi w piersiach głuchnie)
Bo ten książę trupem cuchnie,
Gnije żyw, z kości opada;
Nikt z nim nie żyje, nie gada,
Nikt przy jego mazamorze
Od swądu wytrwać nie może;
Tak kość, ciało, co się cegli,
Trąci i tak się rozpada,
Że go już wszyscy odbiegli.
Jeden tylko, jeden sługa
Został przy tym panu biednym
I przyjaciel jeden jednym,
Szlachetny pewien kawaler.
Tych dwóch ani męka długa,
Ani dżuma, córka galer,
Nie odstraszyły od pana.
Ci dwaj, jeden mu kolana
Okrywa łachmany wiela,
Drugi pierś pod głowę daje.
Chlebem z nim się oba dzielą,
Choć dla jednego nie staje
Tej cząstki… Bogi to wiedzą,
Jak oni ją we trzech jedzą?…
Jeszcze często książę musi,
Gdy go chleb zebrany krztusi
A przyjaciele go śledzą,
Musi, kawałek podany
Jak złodziej chować w łachmany,
Kryć się z tym, że przez obrożę
I gardło (o! jasne nieba! )
Tego żebrackiego chleba
Ten nędzarz przełknąć nie może.
A zaś owych karmicieli
Służba twoja srogo karze,
Kijem biją twoje straże.
Więc przy panu jeden czuwa
I słowami go weseli,
Drugi żebrze i z nim dzieli
Chleb i łzę, co chleb zatruwa.
O! skończ, panie, już tę mękę!
Ulż więźniowi w imię Boga!
Spuść mu, panie, podaj rękę,
Nie stężaj tego powroza.
Bo to już nie żal, lecz trwoga,
Nie litość bierze, lecz zgroza!


KRÓL

Przestań na tym.

/ Wchodzi FENIKSANA i rzuca się do nóg królowi. /


FENIKSANA

                        Królu panie!…


KRÓL

Cóż tam, moja córko miła?


FENIKSANA

Jeżelim ja zasłużyła,
Przez miłość i przez pokorę,
Na twoje, ojcze, kochanie,
Przychodzę o łaskę prosić.
Niech ją z twoich rąk odbiorę.


KRÓL

Choćby królestwo! Pół berła!…
Niechaj prosi wschodu perła.


FENIKSANA

Ojcze! Fernand…


KRÓL

                        Dosyć! Dosyć!…
Dalej nie gadaj, bo próżno.


FENIKSANA

Ojcze, zgrozą już przenika!
Daruj go jaką jałmużną,
Ulituj się niewolnika!
Nieszczęsny aż do łez wzrusza.


KRÓL

A któż go do tego zmusza,
Aby cierpiał? … Nędzny, słyszę,
Lecz on sam swój wyrok pisze,
Sam swoję pieczęć przykłada.
A pod nędzą nie upada,
Choć wyszedł z głodu na marę;
Ale chce cierpieć za wiarę,
Co mu niebiosa otwiera…
Chce umrzeć, niech więc umiera,
Ja zeń mej nie zdejmę nogi,
Bo on sam nad sobą srogi,
Chce żyć w nędzy i plugastwie;
I nie ja się nad nim pastwię,
Ale on sam siebie męczy.
Niech mi Ceuty klucze wręczy,
Dziś wolno puszczę infanta.

/ Wchodzi SELIM. /


SELIM

Panie, przyszli dwaj posłowie.
Jeden z nich od Tarudanta,
A zaś Portugalczykowie
Drugiego przysłali w łodzi.


FENIKSANA

/ na stronie. /

Ach! Jeden po mnie przychodzi!
Tarudant po mnie przysyła!


MULEJ

/ na stronie. /

Ach! W dniu jednym taka siła
Nieszczęść na serce mi spada!


KRÓL

Wpuścić obu… Feniksanie
Tu miejsce, niech przy mnie siada.

/ Król siada z Feniksaną na tronie. — Wchodzi ALFONS, król portugalski w posła charakterze i TARUDANT, infant Fezu, również jako poseł. /


TARUDANT

Przepotężny Fezu panie!


ALFONS

/ nie dając się wyprzedzić. /

Przesławny Maurów tyranie!


TARUDANT

/ mówiąc razem z Alfonsem /

Którego moc…


ALFONS

                        Którego siła…


TARUDANT

Bogdaj trwała…


ALFONS

                        Bogdaj żyła…


TARUDANT

O! Zorzo tego narodu!


ALFONS

O! Jutrzenko jasna wschodu!


TARUDANT

Obyś lata…


ALFONS

                        Obyś wieki
Wielkie i nieprzeliczone…


TARUDANT

Miał laury…


ALFONS

                        Nosił koronę.


TARUDANT

W każdej walce…


ALFONS

                        W każdym czynie…


TARUDANT

/ do Alfonsa z gniewem. /

Jak ty, psie chrześcianinie,
Ważysz mi się głos przewlekać?


ALFONS

/ do Tarudanta. /

Jak ty się tu ważysz szczekać,
Gdzie ja gadam?


TARUDANT

                        Słuszność każe,
Że gdzie Arab tron zasiada,
Tam najpierwszy Arab gada.


ALFONS

A gdzie znają gospodarze
Grzeczność, tam prawo stanowi,
Że głos pierwszy dać gościowi.


TARUDANT

Nie znam ja takiego prawa.
Niech dla gości pierwsza ława,
Ale głos…


KRÓL

                        Siadajcie oba
I niech poseł chrześcijanów,
Jako nieznańsza osoba,
Ma głos.


ALFONS

                        Krótko powiem, panie.
Oto Alfons, Luzytanów
Król, którego panowanie
Sławne teraz po wszej ziemi,
A ustami brązowymi
Sławy po morzach głoszone,
Pozdrawia twoją koronę,
Zdrowia ci życzy i błaga:
Ponieważ ma tutaj brata,
Który się wolności wzdraga
Kupionej Ceutą i duszą,
Aby teraz ta zapłata
(Nim się jędze wojny ruszą)
Dla zobopólnej ugody,
W innych mogła być pieniądzach.
Poszukaj, panie, w twych żądzach,
Oszacuj dwa takie grody
Jak Ceuta, rachuj na krocie,
Każ je złożyć w srebrze, w złocie;
Alfons je pewno wypłaci
I przyjaźń z tobą zachowa.
Lecz gdy tę nadzieję straci,
A z wiatrem pójdą te słowa,
Ten sam wiatr spoza odmętów
Nagna tu tysiąc okrętów;
Flotę, co już brzegów sięga,
Krzyżami zaczęła błyskać,
I króla, który przysięga
Ogniem i mieczem odzyskać
Księcia i walczyć dopóty,
Aż więzień będzie rozkuty.
A te pola i doliny
Szmaragdów pozbędą kłosa
I ubiorą się w rubiny,
Nim słońce zajdzie w niebiosa.


TARUDANT

Choć jako poseł zasiadam,
Lecz krewny tego mocarza,
Jako taki odpowiadam
Na to, co Pana obraża
I rani. — Powiedz ode mnie
Alfonsowi, jego rzeszy,
Niechaj się na pola śpieszy,
Bo nim się w blasku lazurze
Jutrzenki pokażą róże
I ozłocą wschodnie chmury,
Na ziemi będą purpury.


ALFONS

Gdybyś ku nam się podźwignął
Przez jaki wielki uczynek,
Może by tu pojedynek
Tę całą sprawę rozstrzygnął.
I tak rzecz niech z nami stanie:
Niech Tarudant krwi nie skąpi,
Niech wasz król przyjmie wyzwanie,
A ja w tym, że mój wystąpi.


TARUDANT

Kłamiesz! Król się twój przelęknie.
Tarudant placu dotrzyma.


ALFONS

Więc na pole…


TARUDANT

                        Aż krwią zmięknie.


ALFONS

Aż krew wytryśnie oczyma,
Będę patrzał, czy przybędziesz?


TARUDANT

I niedługo patrzeć będziesz,
Bo ja piorun.


ALFONS

                        Jam obłokiem!


TARUDANT

A ja piorunowym smokiem!


ALFONS

A ja wulkan z ognia łonem!


TARUDANT

A jam jędzą!


ALFONS

                        A ja zgonem!


TARUDANT

Słuchasz… i żyjesz? To dziw!


ALFONS

Widzisz mnie i jesteś żyw!


KRÓL

Niech wasze jasności obie
Na czas pofolgują sobie;
Bowiem i słońce już bliskie
Zachodu… A niechaj pomną
Że bez mego pozwolenia
Na mojej ziemi nie mogą
Szranków mieć otwartych sobie.
A teraz niechaj pozwolą,
Abym gościnnością służył.


ALFONS

Kto mnie ugaszcza niedolą
I podał czarę żałości,
Ten inaczej nie ugości
I gościną nie przynęci.
Po Fernanda tu przyszedłem
I miałem to na pamięci,
Aby ludzkiej krwi oszczędzić,
A zachować króla sławę.
Teraz czekam na odprawę.


KRÓL

Odprawa, królu Alfonsie,
Będzie krótka. Jasny panie!
Jeśli mi nie oddasz Ceuty,
To infant u mnie zostanie.


ALFONS

Ponieważ przychodzę zbrojny
Poseł srogi, wieszczby kruk,
Ogłaszam żałobę wojny.
Do Tarudanta.
A ty czy poseł, czy wróg,
Chodź w pole. Za godzin trzy
Cała niech Afryka drży.

/ Odchodzi. /


TARUDANT

/ do Feniksany. /

Wojny ognista pochodnia,
Która o czasie stanowi,
Twojemu niewolnikowi
Nie daje służyć inaczej,
Niechaj mnie więc perła wschodnia
Zgiętego u nóg obaczy
I ręką swoją obdarzy,
A weźmie duszę w niewolę.


FENIKSANA

Nie przystoi dla mocarzy
Takich jak ty, w takim dole
Zostawać, i w tej pokorze
Utracać godności miarę.


MULEJ

/ na stronie. /

Słyszeć to i żyć! O! Boże!


KRÓL

Wasza Jasność godzin parę
Niech przyjmie moją gościnę.


TARUDANT

Królu! Zaledwo godzinę
Mogę czekać. I to jeszcze
Jak ambasador obwieszczę,
Że jestem umocowany
Wybiwszy mymi kolany
Przed tą pięknością dwa groby,
Prosić o dar jej osoby
I z sobą wziąć ten skarb drogi.
Przebacz, że tak krótko proszę,
I tę piękną stąd unoszę
Niby orzeł, pełną trwogi.


KRÓL

We wszystkim, panie, me żądze
Prześcigasz takim życzeniem.
A ponieważ to być sądzę
Naszych długów skwitowaniem
I naszych wojen skończeniem,
Ugodę potwierdzam daniem
I unieść ją stąd pozwolę;
Ale spieszny odjazd radzę,
Nim wrogi zastąpią pole.


TARUDANT

Swaty ja liczne prowadzę,
W swaty wiodę wojsko całe,
Tak, że puszcze mi za małe,
A z obozów stoją miasta,
Więc odjedzie ta niewiasta
Bezpieczna.


KRÓL

                        Dla wszelkiej pieczy,
Nie będzie i to od rzeczy,
Że, Muleju, weźmiesz Spahy
I odprowadzisz pod dachy
Małżeńskie tę narzeczoną.


MULEJ

/ na stronie. /

Więc i to? … pęka mi łono!
Fortuna się koligaci
Z wrogami, a ze mnie się śmieje,
Ach! I Fernand we mnie traci
Przyjaciela i ostatnią nadzieję!

/ Wychodzą. /



ZMIANA I

/ Ogród przy mazamerach. NIEWOLNICY wnoszą DON FERNANDA i kładą go pod murem. DOK ŻUAN i BRYTASZ. /


DON FERNAND

Połóżcie tu moje ciało
Na słońcu, przy białej ścianie,
Aby mnie słońce ogrzało.
Wielki Boże! Boże Panie!
Bądź pozdrowion duszą całą
Za twoje słońce wiosenne.
Pełne złotego uśmiechu.
Hiob przeklinał światło dzienne,
Bo urodzony był w grzechu,
W nędzy, w upadku, w obawie;
Ale ja ci błogosławię
Za dzień, co mi żyć pozwala,
Miłości goreć płomykiem.
Każde drzewo się zapala
I tobie, Panie, goreje;
Każdy promień, co mnie grzeje,
Płomienistym cię językiem
Na wysokości wychwala!


BRYTASZ

Czy ci tak dobrze, o panie?


DON FERNAND

Dobrze, bracie… dobrze, ciepło.
Wielkie Twoje zlitowanie,
Boże! Wielkie łaski Twoje!
Gdy mi ciało w lochu skrzepło,
Ty mi dajesz światła zdroje,
Ptaszkom twoim każesz śpiewać,
Słońcu twojemu ogrzewać.
Dobry jesteś! I łaskawy!


PIERWSZY NIEWOLNIK

Pozostalibyśmy dłużej
Przy tobie, ale z obawy
Nie możemy. Człowiek służy…
Czeka nas łańcuch i plaga.


DON FERNAND

Bracia, niech wam Bóg pomaga
I szczęści.


PIERWSZY NIEWOLNIK

                        Jakie katusze!


DRUGI NIEWOLNIK

O! Jaka nędza na świecie?

/ Niewolnicy odchodzą. /


DON FERNAND

Wy dwaj ze mną zostaniecie?


DON ŻUAN

Ach, ja, panie, odejść muszę.


DON FERNAND

Ciebie mi zawsze potrzeba
Przy boku, bez ciebie się smucę.


DON ŻUAN

Panie, ja zaraz powrócę,
Pójdę tylko szukać chleba,
Abyś miał co jeść; dziś rano
Nie jadłeś. O! Biada! Biada!
Odkąd Muleja zabrano,
Ziemia, zdaje się, zapada
Pod nami, okropna puszcza
Szerzy się, wszystko opuszcza!
A straszliwa blada nędza
Ciągle nam karku dopędza;
Wczoraj jak straszydło krwawe,
Dziś suchsza, bladsza od trupa.
Bo kiedy biegnę po strawę,
To łajdactwa tego kupa,
Co po wioskach, panie, siedzi,
Pomna na zakaz surowy,
A bojąc się, że ją śledzi
Jaki Argus stuokowy,
Od króla stawiony na to,
Chleba ani za opłatą
Nie chce dać… o twarda taka!…
Ani na prośbę żebraka
Nie chce dać, skruszona łzami,
Taki twardy los nad nami!
O! panie… Lecz ktoś nadchodzi.

/ Don Żuan wychodzi. Brytasz klęka przy leżącym Don Fernandzie. Wchodzą KRÓL, TARUDANT, FENIKSANA i SELIM. /


DON FERNAND

Głos go mój w serce ugodzi.
Może litość wydobędę
I cierpiąc, dłużej żyć będę.


SELIM

/ do króla. /

Panie, przechodząc tą drogą,
Musisz tu nadeptać nogą
Infanta.


KRÓL

/ do Tarudanta. /

                        Bądź świadkiem, panie,
Jakie moje panowanie.


TARUDANT

Zamiary moje podróżne
Opaźniasz przez tę gościnę.


DON FERNAND

/ żebrząc. /

O! Dajcie jaką jałmużnę
Żebrakowi, z głodu ginę!…
Niech próżno rąk nie otwieram,
Pomnijcie, żem człowiek przecie!
A z nędzy, z głodu umieram,
W oczach mi głodnemu ciemno,
Ludzie! Miejcie litość nade mną
I nie odwracajcie oka.


BRYTASZ

Książę, nie tak żebrać trzeba…


DON FERNAND

A jakże?


BRYTASZ

/ żebrząc. /

                        W imię proroka!
I w imię siódmego nieba,
Maury, dajcie nam jałmużnę,
A niebo wam będzie dłużne
I sam prorok wam zapłaci.


KRÓL

Taki nędzny, a nie traci
Żywota, nie skłania czoła…
Mistrzu infancie!


BRYTASZ

/ do Fernanda. /

                        Król woła.


DON FERNAND

Mylisz się, więźniu, kolego,
Mistrzem ja nie jestem zgoła,
Ni infantem… trupem obu…
Ich trupem, to co innego…
Bowiem wyglądam spod grobu;
Na piasku jak nędzarz drzemię
I proszę wody kropelki…
Lecz nie infant, nie mistrz wielki…
Tamtych grobowiec naciska,
Ja jestem człowiek z nazwiska.


KRÓL

Więc mi odpowiedz na imię
Fernanda.


DON FERNAND

/ wstając. /

                        Teraz, ubogi,
Wstanę całować twe nogi,
Prosić o posiłek skromny.


KRÓL

Zawszeż-li taki niezłomny?
I wytrwały dziś jak wczora!…
Powiedz mi, to uniżenie,
Duma to jest? Czy pokora?


DON FERNAND

Króla godność w tobie cenię,
I każdym to stwierdzam czynem
To prawo, które zamyka
Zakon boży: że nad gminem
Król ma sobie berło dane,
I ma mieć od niewolnika
Posłuszeństwo… więc złamane
Członki przed twoją osobą
Prostując, stanę przed tobą,
Nim przed Panem Bogiem stanę…
Wiedz, że król, skąd nie bądź, nosi
Taką powagę, moc bożą,
Tak się w nim siły wielmożą,
Że krew, co mu ciało rosi,
Musi wstać w ciała nicestwie
I zaświadczyć o królestwie,
Do cnót królewskich się dostać.
Więc nie tylko króla postać,
Ale i cnót świadczy żywość,
W sercu łaska, sprawiedliwość
I inne cnoty mocarza.
A to prawo, podług wzorów
Boskich, do natury tworów
Przechodzi i tak przeraża
Samę dotkniętą naturę,
Że prawa prosto idące,
O te twory królujące
Zbiwszy, nieraz cofa w górę
I cud robi niesłychany,
Jak niegdyś boże Jordany.
I tak: pomiędzy zwierzęty
Lwu się królestwo należy.
Ten kiedy grzywę najeży
I kudłami stanie wzdęty,
Jak ogromna fala złota,
Co zwierzę przed sobą goni,
To mu królewska istota
Pastwić się nad jeńcem broni.
A patrz na mórz błękit siny,
Tam królami są delfiny.
Bowiem kiedy akwilony
Napędzą fale gromadą;
Fale te delfinom kładą
Srebrne i złote korony.
Jednak to królewskie plemię
Co włada na wodnym świecie,
Nieraz na swym sinym grzbiecie
Człeka wynosi na ziemię
I wściekłym falom wyrywa.
Więc i orzeł, ten król trzeci,
Który po błękitach pływa
I zawsze na słońce leci;
A koronę ma nie lichszą
Od innych, z tych piór na głowie,
Które mu burze rozwichrzą!
A jednak, kiedy się dowie,
Że gdzie podłe żądło gadu
Do źródeł nalało jadu
I woda już śmiercią trąci,
By nie była ludzi grobem,
Rusza ją skrzydły i dziobem,
I wichrzy, aż ją zamąci,
Aby swój kryształ popsuła,
Zbladła i ludu nie truła.
Królestwo roślin, kamieni
Tym samym prawom podpada.
Pani owoców, grenada,
Co z drzewnych niby promieni
Koronę nosi i wieniec,
Gdy ją dotknie jad zarazy,
Traci ognisty rumieniec,
A wewnątrz ziarnek rubiny
Wnet zamienia na topazy.
Więc śród kamiennej drużyny
Także król ma swój sakrament.
Oto, panie, ów dyjament,
Co jest nad kamienną zgrają,
Twardszy od granitów kości,
Przed którym magnesy stają,
Stają w jego obecności
Pomne na króla potęgę,
I tę mu zdają przysięgę
Poddaństwa, ów król tak twardy,
Tyle ma dumy i wzgardy,
Że niepomny własnej siły,
Kiedy go stal z dziecka krzykiem
Zdradzi i dotknie pilnikiem
I o królestwo zalęka,
W drobne rozpada się pyły,
W proch się rozpada i pęka,
A biednej stali nie niszczy…
    Taka więc szlachetność błyszczy
Wszędy w królewskich sumieniach,
W zwierzętach, w rybach i ptakach,
I w roślinach, i w kamieniach;
Więc i w ludziach po tych znakach
Mają być znani królowie.
Nie tylko że z wielmożności,
Nie tylko z koron na głowie;
Ale, panie, i z litości
I ze szlachetnego serca.
Chrześcijanin, czy bluźnierca
Krzyżowy, gdy spojrzy we dno
Duszy, wyczyta to jedno
Prawo przez Boga wyryte,
Któreś ty w sercu zagłuszył.
Nie gadam, abym cię skruszył,
Abym do litości skłonił.
Ciało me bólem rozryte
Nie tyś, ale Bóg pokłonił.
Nie chcę u twojej osoby
Żebrać, życia już mam sytość.
Późna też byłaby litość;
Bo wiem, że żądło choroby
Aż w serce mnie już raniło;
Oddech mi powietrzem szkodzi,
Jak nóż przez serce przechodzi
I rżnie zapalone płuca.
Ja wiem, żem już nad mogiłą,
Że mnie już żywot porzuca,
I żar wypala piekielny…
I to wiem, żem jest śmiertelny,
Jak ty, panie, robak drobny,
Nie żadna anielskość dumna.
I dlatego to podobny
Kształt ma kołyska i trumna;
Aby to ludzie wiedzieli,
Że na podobnej pościeli,
Gdy przyjdą na rozkaz boży,
Matka ich i śmierć położy.
Tak więc podobne do pary
Przy kołysce stoją mary!
Tak podobne u podwoi
Dwojga — dwoje łóż człowieka.
Kto to wie — czegoż się boi?
Kto słyszał to — czegóż czeka?
Kogo strzaskał los na ćwierci,
Naraził na nieszczęść krocie —
W czymże ufa! Czy w żywocie?
O nie, zaprawdę, że w śmierci,
W śmierci ufa! Tę ofiarę
Zrób ze mnie, panie, o! proszę…
Daj śmierć — niech umrę za wiarę!
Oto ręce me podnoszę
I o śmierć, panie, cię błagam.
Nie dlatego, że się wzdragam.
Żyć i cierpieć jestem nierad;
Że chcę umrzeć jak desperat;
Nie dlatego u nóg szlocham,
Ale ja się, panie, kocham
W takiej śmierci męczennika,
Co krwawe ciało odmyka
I Bogu uwalnia duszę
I na wieki ją ożywia.
Więc choć grzechu prosić muszę,
Miłość mnie usprawiedliwia,
Że o śmierć nieszczęsną proszę…
Oto me ręce podnoszę,
A ty daj! Lwem będziesz wtedy,
Co widząc myśliwce śmiałki,
Napastniki ojców schedy,
Napada i rwie w kawałki.
Orłem będziesz, co się ciska
Na gniazd swoich rozbójnika,
W szpony mu czaszkę zamyka,
I dziób maluje rubinem
Tej krwi, co z oczu wytryska.
O! Panie, będziesz delfinem.
Który na nieba lazurze
Zapowiada śmierć i burze
Ludziom grożące zalewem.
Królewskim ty będziesz drzewem,
Co piorunami czerwone,
Ramiona ogołocone
W burzach rwie i tak się zżyma,
Że zda się piorun otrzyma
I nad światowym zamętem
Będzie spełniało gniew boży.
Panie! Będziesz dyjamentem,
Co się na stal biedną sroży,
Gardząc kamieni motłochem.
Lecz syp się w proch i zrób mnie prochem!
Bo ja nie ulegnę prędzej;
Bo im więcej cierpię nędzy,
Im więcej mnie gną rozpacze,
Im boleśniej w nędzy płaczę,
Im przed tobą jestem mniejszy,
Im we wnętrznościach głodniejszy,
Im bardziej odarty z ciała
I z nadziei, i z łachmanów,
Choćby ta ziemia gnać miała
Za mną szczękami kajdanów
Nawet — nawet w żywot dalszy;
Im więcej cierpię, tym stalszy
Muszę trwać przy mojej wierze.
Bo ona mnie jedna strzeże!
Serce nadzieją roznieca!
Słońcem w męczeństwie oświeca!
Palmy zawiesza nad czołem!
Nie przeważysz nad kościołem,
Ile go jest w mej osobie.
Z kości tych tryumfuj sobie.
Gardło masz i moje łono.
Bóg ucieczką moją i obroną!


KRÓL

To już przechodzi pojęcie!
Aby człowiek tak grobowy
Bawił się takimi mowy,
Wpadał na takie sentencje
I sam się cieszył w niedoli.
Jakże ty chcesz, abym bolał!
Gdy ciebie serce nie boli.
Jeśliś ty sam umrzeć wolał
Niż żyć? Nie, nie, nadaremnie,
Litości nie znajdziesz we mnie,
Pierwej miej ją sam nad sobą.

/ Wychodzi. /


DON FERNAND

/ do Tarudanta. /

Przed twoją, panie, osobą
Uniżam się, wspomóż jeńca…


TARUDANT

/ odpychając go. /

Nędzarzu!

/ Wychodzi za królem. /


DON FERNAND

/ do Feniksany. /

                        Więc potępieńca
Ty się ulituj, o pani,
Jeśli twa piękność jest z Boga,
A nie jest wzięta z otchłani.


FENIKSANA

Ach! Jaki widok!


DON FERNAND

                        Ty sroga,
Odwracasz oczy?…


FENIKSANA

                        We łzach mi
Toną… człowieku! Ach! Strach mi!
Duch mi cały z ust wyskoczy!


DON FERNAND

I dobrze, bo są też oczy
Ach! Nie do nędzy stworzone.
Dobrze, że twój wzrok roztropny.


FENIKSANA

Puść mnie. Jaki ty okropny!


DON FERNAND

Okropny? Choć odwrócone,
Oczy masz pełne popłochu.
Dobrze jest, abyś wiedziała,
Że piękność twojego ciała
Tyle, co mój szkielet waży,
Tyle co ja… garstkę prochu.


FENIKSANA

Puść mnie, oddech mnie twój parzy,
Głos zabija, szaty cuchną.
Puść mnie ty, człowiecze próchno!
Szaty mi rękami skazisz,
Oddechem twoim zarazisz.
Puść, człowieku, bo omdleję!

/ Ucieka z Selimem. Wchodzi DON ŻUAN pokrwawiony i w łachmanach, z chlebem. /


DON ŻUAN

Oto mnie Maury, złodzieje,
Za kawałek tego chleba
Zbili — krew się ze mnie leje.
Panie, jedz.


DON FERNAND

                        Już mi nie trzeba
Jadła, drogi przyjacielu.
Oto już jestem u celu…
Już idę…


DON ŻUAN

/ padając mu do nóg. /

                        Panie mój drogi!
Czy ty już… o! ratuj, Boże…


DON FERNAND

Płacz tu już nic nie pomoże.
Nie martw się — ziębną mi nogi —
Zaprawdę, jużem przy śmierci.
To serce, za godzin mało,
Robak śmiertelny przewierci
I znajdzie, że cię kochało,
Ciepło w nim jeszcze zostanie.
Nie martw się, mój Don Żuanie.
Ja się w długą podróż wybieram…
A dla Boga tu umieram,
Chóry anielskie bogacę
I dług Panu memu płacę.
Nie martw się i oczu rosą
Nie lej na ciało książęce.
Każ, niech mnie wezmą na ręce
I do mej jamy odniosą.
Już konam…


DON ŻUAN

                        Z tą ziemią nędzy
Ostatni mój węzeł pęka!


DON FERNAND

Don Żuanie… czy później, czy prędzej
O tu.
Pokazuje na ziemię.
                        Daj rękę. Ta ręka
Karmiła mnie — o! szlachetna!
Chociaż moja śmierć nie świetna.
Po śmierci Bóg może zdarzyć
Odmianę… więc w mazamorze,
Gdzie się sam jak trup położę.
Nie rusz mnie, lecz po skonaniu,
W mistrzowym zawiń ubraniu
I zostaw tak okrytego
Cichym i spokojnym trupem,
Jeśli król pozwoli na to.
A kiedy przyjdą z okupem,
To znajdą mistrza martwego
Pod zwykłą krzyżową szatą
I powiozą, gdzieś przez morza,
Do kraju garstkę popiołów…
Już też, za tyle kościołów,
Da mi tam grób łaska boża!

/ Don Żuan i Brytasz wynoszą go. /



ZMIANA II

/ Lądują, na brzeg morski ALFONS i DON HENRYK z rycerstwem. /


ALFONS

Zostawić falom zhukanym okręta,
Co podpierały żaglami obłoki.
I niechaj biją dział ogniste smoki,
I niechaj rzeka ludzi wyrzygnięta
Z okrętów płynie i ton kraj zalewa…


DON HENRYK

Zły do lądunku brzeg wybrałeś, panie,
Radziłem lepiej te masztowe drzewa
Bliżej po srebrnym posunąć bałwanie
I z nich samemu Fezowi dać szturmy.
A tu, jak widzisz, maurytańskie hurmy
Rażą nas straszną szabel błyskawicą.
Tu sam Tarudant, z swą oblubienicą
Z Fezu wracając, bój nam wypowiada.


ALFONS

Jasnych aniołów była to dorada,
Abym uczynił to, co teraz czynię:
W Fezie na oba natrafiłbym wrogi,
A tutaj jeden… o pół nie tak srogi,
Stoi na polu. Więc, nim się rozwinie,
Każ huknąć w trąby.


DON HENRYK

                        Racz zważyć, że wojna
Za wczesna, panie, ludzie nie gotowi.


ALFONS

Na nic nie zważam, dusza moja zbrojna,
A duch w mej piersi rówien piorunowi!
A duchy święte pilnują mych skroni,
A dla Afryki niosę śmierć w tej dłoni!


DON HENRYK

Lecz noc zaciąga swoje smętne kiry
Na ogień słońca, na niebios szafiry;
Ona zwycięstwo tobie wydrze z roku…


ALFONS

Ha! Więc zwyciężać będziemy po ciemku.
Niechaj noc idzie z czarnymi sztandary,
Ona nie wydrze z mego ducha wiary,
Że się o sprawę biję sprawiedliwą.
A jeśli Fernand mękę swą cierpliwą
Za nas, o bracie, Bogu ofiarował,
To Bóg pioruny te jasne ukował,
Którymi szyki będzie walił krwawe
A my zbierzemy zwycięstwo i sławę.


DON HENRYK

Lepiej by w polu porobić przerąby…

/ Ściemnia się — słychać w powietrzu anielskie trąby i różne głosy duchów. /


ALFONS

Cyt… słyszysz, bracie?…


DON HENRYK

                        Głosy jakby śnią się…


ALFONS

Głuchną… i znowu.


GŁOS FERNANDA

                        Alfonsie! Alfonsie!…


DON HENRYK

Glos mego brata… i znów jakieś trąby
Smętne, powietrzne, rozpłakane głosy…


ALFONS

A więc to Pan Bóg z całymi niebiosy
Schyla się ku nam, owinięty nocą.

/ Wchodzi DUCH FERNANDA z pochodnią. /


DUCH

Z błogosławieństwem tobie i z pomocą
Dla twojej, Alfonsie, wiary
Pan Bóg zesłał tę noc ciemną,
I zlitowany nade mną,
Pozwolił opuścić mary,
Gdzie płakali… odejść od nich…
A tu z duchów ciżbą liczną
I z tą pochodnią gromniczną
U gwiazd zapaloną wschodnich
Iść przed wami… Za mną… za mną!…

/ Wychodzi. /


DON HENRYK

Bracie, opuszcza mnie męstwo,
Zda się, że czaszkę dwujamną
Miał ten…


GŁOS FERNANDA

/ za sceną. /

                        Za mną…


ALFONS

                        Słyszysz?…


GŁOS FERNANDA

/ ginący w odległości. /

                        Za mną…


ALFONS

Na koń, bracie, Bóg nam daje zwycięstwo!…

/ Wychodzą z wojskiem za dachem Fernanda. /



ZMIANA III

/ Galeria w pałacu króla fezkiego. Z jednej strony wchodzi KRÓL i SELIM, z drugiej niewolnicy chrześcijanie niosą w trumnie ciało Don Fernanda. DON ŻUAN idzie za trumną. /


DON ŻUAN

/ do króla. /

Napaś oczy tym widokiem,
Oto w czterech deskach leży
Bohater, perła rycerzy,
Twoim okrutnym wyrokiem
Zabity…


KRÓL

                        Ktoś ty jest taki?…


DON ŻUAN

Rycerz bez żadnej poszlaki…
Z nim oto dźwigałem biedę
I łez się wspólnych napiłem,
Do śmierci wierny mu byłem
I za ciałem jego idę.


KRÓL

Patrzajcie się, ludzie krzyża,
Bo oto trumna się zbliża.
Trumna, co do mnie należy,
A w niej oto przykład leży
Zgiętego aż do mogiły
Pod nogą króla oporu.
Niech teraz Alfonsa siły
Wyrwą go i ów sen moru
Odwalą… Niech kto wyzwoli
Z tej ostatecznej niewoli,
W której mu łańcuchy śnią się?
Chodź! Chodź po brata, Alfonsie!
Chodź mu teraz z uwolnieniem!…
Co do mnie… choć Ceutę tracę,
To się tym książąt zgnieceniem
I starciem więcej bogacę
W sławie, niż tysiącem grodów…
Otom upór ich zwyciężył.
A jakom żywemu ciężył
Na piersiach… obaczą tłuszcze,
Że nawet tej garstce lodów
I po śmierci nie odpuszczę,
Ale kość zgnilizny bliską
I to nieszczęśliwe ciało,
Z tą trumną na pół spróchniałą
Oddam na wiatrów igrzysko,
Na słońca wystawię skwary
I wiatry…


DON ŻUAN

                        Bliskiś jest kary!
Bo oto widzę z wysoka
Chorągwie twego proroka
Niżej… a krzyże u góry…


KRÓL

Selimie… wyjdźmy na mury
Zobaczyć… co za nowiny?

/ Wychodzą. /



ZMIANA IV

/ Pole pod morami Fezu. Wchodzi DUCH DON FERNANDA z pochodnią, za nim zaś ALFONS z wojskiem, DON HENRYK. — FENIKSANA i TARUDANT wzięci w niewolę. /


DUCH FERNANDA

Przez ciemnoście i mrok siny!
Przez skały i rozpadliny,
Gdzie orzeł latać się lęka,
Prowadziłem was bezpiecznych.
Oto różana jutrzenka!
Oto Fez w ogniach słonecznych!
Więcej mi Bóg nie pozwoli…
Wykupcie mnie u pogan z niewoli.

/ Znika. /


ALFONS

Zniknął w jutrzenki lazurze…
Hej… kto tam z ludzi na murze? …
Niech król do układów stanie

/ Pokazuje się na murze KRÓL i SELIM. /


KRÓL

/ z muru. /

Czego chcesz, śmiały młodzianie?


ALFONS

Wypuść infanta z niewoli,
A ja ci oddam w zamianę
Twoje dziecko ukochane,
Które oto w mojej mocy…
Inaczej… choć serce zaboli,
Uczynię twój dom sierocy.
Śmiercią twojej córki pusty…


KRÓL

Selimie… ach, tymi usty
Wydan wyrok sprawiedliwy…
Co zrobię? Fernand nieżywy,
A moja córka u wroga.
Fortuno! Fortuno sroga!
Jak ty się nagle odmieniasz!


FENIKSANA

Ojcze! Czy ty zakamieniasz
Serce na twej córki głosy?
Że widzisz mnie w tej niedoli,
Widzisz z rozwianymi włosy,
Pod toporami, pod strażą
I spokojną patrzysz twarzą
Na córki twojej więzienie.
W twoim ręku los mój cały,
W twoim głosie me zbawienie,
A ty stoisz oniemiały?
Kiedy w jednym twoim słowie
Ratunek dla córki leży?
Widzisz miecz na mojej głowie
I czekasz, aż we mnie uderzy?
I milczysz? Aż mnie zabiją,
Aż mi nóż utopią w łonie
I szyję zetną bułatem…
Ach, lwem ty byłeś na tronie!
Będąc ojcem, jesteś żmiją!
Będąc sędzią, byłeś katem!
Nie król ty, nie sędzia, nie ojciec.


KRÓL

O! Feniksano… ta zwłoka,
Choć z twarzy mej trudno dociec
Boleści… ach, na proroka!
Straszną mnie rani katuszą.
Bo wiedz, Alfonsie, że wczora
Książę się wasz rozstał z duszą
O samym zachodzie słońca,
Po wyjeździe Feniksany,
I leży niepogrzebany…
A ja… wskrzesić go bezsilny
Wam… (o fortuno zdradziecka!)
Oddaję krew mego dziecka
Na zemstę…


FENIKSANA

                        O nieomylny
Wyrok był!… jestem zgubiona!


KRÓL

Niech płynie ta krew czerwona,
Za jej duszą moja śpieszy.


DON HENRYK

Co słyszę! Mój brat nieżywy!
O! więc już go nie pocieszy
Ta wolność… i pomoc próżna.


ALFONS

Nie mów tak, twój brat szczęśliwy,
Girlanda go gdzieś podróżna
Duchów i gwiazd bratnich wita.
Co do mnie, treść jego woli
Nie jest mi wcale zakryta.
Prosząc, byśmy go z niewoli
Uwolnili, gdy w ciemnościach
Z pochodnią przed nami błądził,
Mówił o sercu i kościach…
Więc, królu, abyś nie sądził,
Że ten trup, po którym lament
Morskie podniosą Syreny,
Podlejszej jest u nas ceny,
Niż jaki wschodni dyjament
I cudne piękności lice,
Za Fernanda zewłok święty
Oddam ci twoję dziewicę;
Róże dam… za dyjamenty,
Śniegi dam… za te popioły;
Oddam tobie maj wesoły
A posępne wezmę grudnie;
Tę postać świecącą cudnie,
Co mi z rąk jak anioł ucieka,
Zdając się młodością i chwałą,
Oddam ci za biedne ciało
Nieszczęśliwego człowieka.


KRÓL

Co mówisz?…


ALFONS

                        Każ spuścić trumnę…


KRÓL

Ach! I czoło moje dumne
Pójdę… przed tobą uniżyć…
Spuścić tu ciało książęce…

/ Odchodzi. Spuszczają trumnę z murów. /


ALFONS

/ przyjmując spuszczoną trumnę. /

Przyjmuję ciebie na ręcę,
Święty! Drogi męczenniku!…
Całuję twe rany i krzyże..
Proszę… pomóż mi, Henryku
Tę trumnę…


DON HENRYK

                        Witaj, mój bracie!…

/ Stawiają trumnę… Wchodzi KRÓL i uniża się do nóg Alfonsowi, który go podnosi z ziemi. — Wchodzą DON ŻUAN, BRYTASZ i NIEWOLNICY. /


DON ŻUAN

A mnież to nie powitacie?


ALFONS

Witaj, don Żuanie stary?
Dobry nam zdajesz rachunek
Z opieki…


DON ŻUAN

                        Prowadzę mary…
Póki żył, każdy frasunek
Podzieliłem z nim i nędzę…
A teraz (od łez mi ciemno! )
Oto on poszedł przede mną,
Ale ja go tam dopędzę,
Dopędzę…


ALFONS

/ obracając się ku trumnie /

                        Wuju mój drogi!
Fernandzie, pochodnio świata!
Na twoje ręce i nogi,
Jako na święte stygmata,
Kładę usta… i tę mroźną
Dłoń ściskam w królewskiej dłoni…
A choć przyszedłem za późno,
Miłość moja się wyłoni
W pośmiertnej dla ciebie cześci;
I z mojej wielkiej boleści
Wielkie, ze złotymi czoły
Wstaną dla ciebie kościoły.
Bowiem po śmierci się jasno
I przyjaźń ludzka pokaże…
Królu, a tobie zaś w darze
Oddając twą córkę własną,
Oddaję tez Tarudanta.
Ale przez pamięć infanta,
Któremu Mulej był miły,
Proszę… abyś ten kwiat złoty,
Który był ceną mogiły,
Uczynił nagrodą cnoty,
Wiary — i dał Mulejowi.


KRÓL

Wszystko u mnie twa łaska stanowi.


ALFONS

/ do niewolników. /

Teraz wy, coście w niewoli
Nosili z księciem łańcuchy,
Z niańczynymi teraz ruchy
Nieście to ciało, powoli,
Niech spocznie… a my za trumną,
Co jest jako Arka święta,
Rycerską idźmy kolumną,
Żałobni, aż na okręta;
Gdzie w srebrną złożymy skrzynię
Zewłok ten niezłomnej duszy…
I z prochem flota wyruszy
I do ojczyzny popłynie.

Około 1841.






Lilla Weneda
Tragedia w pięciu aktach




OSOBY:
 * LECH.
 * GWINONA, żona Lecha.
 * LECHON, KRAK, ARFON, Synowie Lecha.
 * DERWID, król Wenedów.
 * LILLA WENEDA, ROZA WENEDA, córki Derwida
 * POLELUMS, LELUM, Synowie Derwida
 * SYGOŃ, GRYF, Lechici
 * ŚWIĘTY GWALBERT.
 * ŚLAZ, jego sługa.
 * DWUNASTU HARFIARZY. DWUNASTU WODZÓW. Wenedzi.
 * Orszak dziewic Gwinony. — Rycerze Lechici.




Z czasów bajecznych. — Blisko Gopła.



Do autora Irydiona. LIST II.

Kochany Endymionie poezji, drzemiący w cieniu gajów laurowych, z lekkością i ciszą letniej błyskawicy przedzieram się przez czarne liście drzew nieśmiertelnych i trzema błyskami budzę ciebie ze snów niespokojnych. Wstań! Wstań, mój Endymionie, tajemniczej Muzy kochanku, i postąp krokiem ku mnie, a napotkasz nowy gaj fantazji, zielony sosnami teatr; bo oto dla ciebie jedynie, mój drogi, wybudowałem nową scenę, sprowadziłem duchów aktorów i rozłożyłem na leśnej murawie biegającego po świecie kolportera małe bogactwo. Odeślij mnie z nowym zarobkiem przyjaźni, ze łzą, jeżeli można, z pochwałą, jeżeli można, a będę spokojny na wieczność.

Obudź się! Obudź, rzymski, w złotej zbroi, z ognistym pancerzem rycerzu! Nowe mary stoją przed tobą: oto jest wzgórze okryte zieloną murawą, na wzgórzu stoi dwanaście druidycznych kamieni i trzynasty tron z omszonego granitu; oto wzgórze ukoronowane wieńcem dwunastu biało-włosych harfiarzy, zewsząd jakby morzem czerwonego połysku oblane… to straszne wzgórza zwierciadło — to krew narodu. Śpiew dwunastu harf rozlega się nad ludem umarłych i wbiega w puste, szumiące lasy sosnowe, wołać nowych na zemstę rycerzy. Czy ci nie smutno?

Oto jest rycerz z dwojgiem serc, z mieczem jedynym, z Tella, z Kastora i z Polluxa złożony; rycerz, którego jedna połowa jest tarczą, a druga śmierci żelazem — wódz mający dwie dusze i dwa ciała; nieszczęście narodu; przeznaczenie dowodzące potępionemu przez Boga ludowi… Wódz z dwojakim i nie śmiesznym już więcej nazwiskiem: oto stoi na stosie ostatecznym jako posąg przyszłości. Czy go widzisz?

Oto wróżka, która zabrania harfiarzom rozpaczy, a jednym strasznym i mściwym czynem zajęta, stąpa po sercach ludzkich, kruszy je pod swymi nogami. Eumenida eschylowska krzycząca: zwycięstwo! sto serc ludzkich za zwycięstwo. Czy się nie wzdrygasz?

Oto jest stary i święty człowiek, który przyszedł łzawe Chrystusa oliwy zaszczepiać na płonkach sosnowych i zamieszkał w czaszce olbrzyma, a przyjazne jemu ślimaki przylazły i śliną kryształową zalepiły czaszki już pustej źrenice, powoje owinęły ją dokoła. Oto we wnętrzu groty kościanej i ludzkiej krzyż stoi, lampa się pali i błyszczy obraz rafaelowski Boga Rodzicy. Widzisz, jak dno złote obrazu pięknie jaśnieje w ciemnościach pustego czerepu? Słyszysz, jak szemrze modlitwa? Lecz — o! biada, o! losy… słowo świętego starca miecz Rolandowy wyprzedził i jeszcze lud jeden kona z wiarą okropną rozpaczy w przyszłość i zemstę. Cóż, mój Galilejczyku?

Oto jest brat Rolanda, a praszczur Sobieskiego, człowiek silnej ręki i molierowskiej w domostwie słabości; kontusz mu włożyć i buty czerwone, gdy wróci z piorunowej walki siarką cuchnący i krwią oblany po szyję. — Kontusz mu włożyć i żupan, niechaj panuje… bez jutra.

Oto nareszcie jest twarda dziewka skandynawska; oto mniejsze mrówki ludzkości, pełne kłamstwa, wybiegów, tchórzostwa w osobie Ślaza. Oto jest cały sklepik kolportera, wysypujący przed tobą swe fantastyczne figurki, za które autor sam gada; a czasem szczebioce Alfierego językiem. Na cóż to wszystko?

Zaprawdę ci powiadam, jam tych mar nie wołał — przyszły same; przyprowadziła je z sobą biała Lilla Weneda; a ja ujrzawszy ten tłum ludzi, harf złotych, hełmów, tarcz i mieczów dobytych, usłyszawszy głosy zmięszane dawno już wymordowanego ludu, wziąłem jednę z harf wenedyjskich do ręki i przyrzekłem duchom powieść wierną i nagą, jaka się posągowym nieszczęściom należy.

Ile razy więc, zwyczajem teraźniejszych poetów, chciałem zacząć kwilącą serca dyssekcją, lub melancholizowaniem sztucznym obrazów prostą legendę okrasić, tyle razy mary zjawione krzyczały z krajów przeszłości: „serca nasze były zdrowe i ciała, w mowie naszej nie było niespodziewanych concetti. Choć córki królewskie, nie wzdychałyśmy do księżyca, choć synowie królewscy, pędziliśmy woły na paszę. Osjan usłyszał naszego zgonu historię, lecz nie znalazł w niej dosyć chmur księżycowych, duchów, sarn, błyskawic i wiatru wzdychającego po mogiłach, ani więc ruszył harfy na omszonym dębie wiszącej, ale odpędził nas w mgłę niepamięci rozpaczne. Lecz ty, mówiły dalej mary, któregośmy widziały w ciemnym Agamemnona grobowcu, ty, jadący niegdyś brzegami laurowego potoku, gdzie Elektra królewna płótno bieliła matczyne, mów o nas prosto i z krzykiem.”

Tak namówiony, wziąłem pół posągową formę Eurypidesa tragedii i rzuciłem w nią wypadki wyrwane z najdawniejszych krańców przeszłości; a jeżeli Bóg mi pozwoli, to na tej nieco marmurowej podstawie, oprę szersze, bardziej tęczowe, lecz mniej fantastyczne niż Balladyna tragedie; tylko ty, Irydionie, nie opuszczaj mnie śród zimnego świata słuchaczy, tylko ty mi nie daj uczuć chłodu, który mi na czoło od twarzy ludzkich powiewa; a gdybyś widział na mnie idące węże, weź w rękę harfę Lilli Wenedy i przemień te gady w słuchaczów. Ile razy z tobą byłem, zdawało mi się, że wszyscy ludzie mają oczy rafaelowskie, że dosyć jest jednym słowa zarysem pokazać im piękną postać duchową, że dbać nie trzeba o niedowidzenie, a chronić się tylko przesytu; sądziłem, że wszyscy ludzie obdarzeni są platońską i attycką uwagą; że dodawszy do stworzonego już przez poetów świata jednę taką postać jak nimfa uwieńczona jaskółkami, które pierzchają z włosów, dotknięte słońca promykiem; jednę taką postać jak nimfa uwiązana rączkami za łańcuch smutno gwarzących po niebie żurawi, można te Ateńczyki obrócić na niebo oczyma. Teraz widzę, że innych widm, innych kolorów, innych potrzeba obrazów. Nie schodzę jednak z mojej drogi; a że jest pustą i szeroką, to przypomina mi złote pustynie Suez, na których tak mi dobrze było, gdym się tylko za słońcem i gwiazdami kierował. Jest to wreszcie dla mnie droga konieczna; ile razy bowiem zetknę się z rzeczywistymi rzeczami, opadają mi skrzydła i jestem smutny, jak gdybym miał umrzeć; albo gniewny, jak w owym wierszu o Termopilach, który na końcu księgi umieściłem, niby chór ostatni śpiewany przez poetę. Na Odyna! niech wrzeszczą samochwalce, a ja z drgającymi ustami wracam pod skrzydła twoje ochłonąć.

A teraz, słyszę, że mnie pytasz, skąd się w mojej myśli biała postać Lilli Wenedy zjawiła… posłuchaj. Przed pięciu laty mieszkałem nad jeziorem Szwajcarii, blisko miasteczka Villeneuve, dawnego Avencium. Miasteczko to, położone na zielonej równinie w końcu jeziora, niedaleko zamku Chillon i skał Heloizy, czarowało mnie swoją wiejską i spokojną pięknością; na jasnych i wodnistych łąkach zbudowane, uśmiecha się wiosenną zielenią spod czarnych gór, które, podobne rzymskiemu legionowi, stoją groźne, nachylone, gotowe spaść i rozprószyć… Co? kilka małych domków, biało odbitych w jeziorze, mały kościołek z piramidalną wieżyczką i rzęd ciemnych drzew kasztanowych, które jesienią owieszone mnóstwem chłopiąt, tłukących z koron owoce, rumienią się hożą czerwonością wesołych twarzy, niby jabłonie sadów naszych mnóstwem owoców spłonione. Takim jest dzisiaj to miasteczko; lecz niegdyś, przed wiekami, na tym samym miejscu odbywała się okropna jakaś ofiara: musiało być poświęcenie się, rozpacz, szczęk broni, miecz katowski ucinający głowę starca i słowo: S. P. Q. R. błyszczące na rzymskich chorągwiach. Czas wszystko uciszył. Z całej owej historii został tylko jeden grobowiec z następującym napisem:


Julia Alpinula

Tu leżę.

Nieszczęśliwego ojca nieszczęśliwa córka,

bogów aventyńskich kapłanka.

wyprosić ojca od śmierci nie mogłam.

nieszczęśliwie umrzeć w losach jego było.

żyłam lat XXIII.

Mój Irydionie, ta młoda dziewica, ta czysta kapłanka, co żyła tylko lat 23, skarżąca się tak cichu a tak przeraźliwie z przeszłości, ona to zamieniła się w Lillę Wenedę; chciałem kwiat łączny przenieść do Polski: niosłem go ze świętym uczuciem, aby nie strącić zeń rosy, listka nie ułamać. Ta mara srebrnej białości, która na dziwnej zieleni łąk szwajcarskich, na odłamie skały stawała przede mną, teraz zmartwychwstawszy nad Gopłem, opowiedziała swego poświęcenia się historią; cicha, czysta, biała i spokojna, ale głęboko w serce nawet przez ojca własnego raniona.

Dawniej jeszcze, jadąc przez pińskie błota, widziałem mnóstwo lilij wodnych i mnóstwo chłopów wychudłych od głodu; między chłopami a nenufarem litewskim taki byt związek, że chłopstwo jadło kwiatów łodygi, nie mając chleba; łodygi te bowiem rdzeń mają słodką, gąbczastą, która za pokarm służyć może. Co z tego pińskiego wspomnienia do tragedii wniknęło, zobaczysz.

A teraz, kiedym ci się wyspowiadał, usiądź na ułamku jakiej dawnej ruiny, albo pod cieniem Wirgilowego lauru i niech cię gwarząca moja przeszłość otoczy, usiądź nad kryształową jaką i smętną wodą, abyś z książką moją mógł to zrobić, co zamyślona z białą różą w ręku dziewczyna: to jest, oberwać ją liść po liściu, rzucić w wodę płynącą i pytać cię losu listków o los człowieka; a zniszczywszy tak ciało Lilli Wenedy, odtwórz ją na nowo w myśli swojej większym blaskiem odzianą i piękniejszą sto razy, i niech ta postać do nas obojgu należy, niech będzie jako łańcuch łączący dwóch Wenedów ręce, nawet w śmierci godzinie. A tych dwóch wodzów! Czy ty myślisz, Irydionie, że tworząc ów mit jedności i przyjaźni, nie łudziłem się słodką nadzieją, że kiedyś, i nas tak we wspomnieniach ludzie powiążą i na jednym stosie postawią… ty mnie wtenczas umarłego będziesz trzymał na piersiach i mówił mi do ucha słowa nadziei i zmartwychwstania, albowiem za życia słyszałem je od ciebie jedynie.

Paryż, dnia 2 kwietnia 1840 r.



PROLOG

/ Obszerna grota wróżki wykopana w ziemi; w ścianach okrągłe dziury, przez które widać rozległe pola i daleki krajobraz — światło zachodzącego słońca ROZA WENEDA i LILLA WENEDA. /


LILLA WENEDA

O! siostro moja, jak ty zadumana!
Idź, spójrz na walkę, zaczaruj zwycięstwo.


ROZA WENEDA

Na nic nie przyda się tu czar szatana.
Przekleństwo! przekleństwo! przekleństwo!
Ojczyzna nasza kona i na wieki…
Widzę umarłą…
I ty umarła… ja ci zamknę powieki,
Zimnego piasku w usta nasypię, a w gardło
Przekleństw, które ty z sobą poniesiesz w daleki
Kraj… na tamten świat… o! nieszczęśliwa!


LILLA WENEDA

Mówisz i wicher się zrywa
I płacze nade mną biedną.
Więc ja mam umrzeć? O! Boże!


ROZA WENEDA

Cicho! Czy Bóg ciebie jedną
Stworzył? Czemu trudzisz Boga?
Tam krew nasza i krew wroga
Zrobiła strumień i łoże
I Gopło zaczerwieniła.
Będziesz ty jak płaczka wyła
Nad sobą, gdy rycerze konają?
Słychać dźwięk harfy
O! Cyt, harfy nasze grają.
Słyszysz ich głosy ponure,
Płaczące i rozstrojone?
Harfiarze wchodzą na górę…
Wszystko stracone!


LILLA WENEDA

Za harfiarzami tu wejdą rycerze
I nas zabiją i wytną harfiarzy.


ROZA WENEDA

Co? A z chmurami przymierze?
A piorun posępny, złoty,
Co stoi jakby na straży
U wejścia groty?
Co? A szatański mój głos,
Podobny zimnym sztyletom?
A zmartwychwstanie dane przeze mnie szkieletom!
A mój smutek! A mój los!
I ty nie ufasz w tę straż?
I ty się lękasz, o krasna.


LILLA WENEDA

Ty mówisz, lecz twoja twarz
Jak księżyc smutna, choć jasna,
Jak księżyc, umarłych słońce.
Gdzie nasi bracia obrońce,
Czy wiesz, co z nimi się stało?


ROZA WENEDA

Wnętrze groty zajęczało,
Słyszałaś odpowiedź skał. —
Wyjdź i wprowadź harfiarzy, ja ogień rozpalę.
Wchodzi dwunastu starców ze złotymi harfami
Proszę was, przy ciemnej skale
Postawcie te harfy rzędem,
I powiedzcie, co stało się z Wenedów ludem.


LILLA WENEDA

Czy mój ojciec i bracia moi jakim cudem
Wyrwali się od śmierci?


HARFIARZ

                        Starce, z takim pędem
Szliśmy na górę, że nam w piersiach głos zamiera.


LILLA WENEDA

O! Wy nie chcecie mówić.


HARFIARZ

                        Niestety! Niestety!


LILLA WENEDA

O! Bracia moi! O! Mój drogi ojcze, gdzie ty?
Ci ludzie milczą… mój ojciec umiera!
O! Wy nie macie litości.


HARFIARZ

                        Jak żądasz,
Abyśmy z trwogi już przyszli do siebie?


LILLA WENEDA

Starcze! Ty na mnie, starcze, tak spoglądasz
Jak na sierotę.


HARFIARZ

                        Na ziemi i w niebie
Lud nasz przeklęty… O! Biada nam, biada!
Twój ojciec wzięty; rycerzy gromada
Otoczyła go z harfą jego złotą.
Widzieliśmy to i, bladzi zgryzotą,
Rwaliśmy włosy… Bracia twoi wzięci.


LILLA WENEDA

Więc nie umarli?… O! Mówcie mi jeszcze!…
Więc nie umarli?…


ROZA WENEDA

                        Nie, ale przeklęci!


LILLA WENEDA

O! Nie mów tego! O! Nie mów, przez litość!
Ja braci moich, ojca mego zbawię.
O! błogosław ty mi, siostro moja,
Ty smutna, byłaś mi wesołej matką.
I wy mi, starzy ludzie, błogosławcie,
Ale nie proście Boga o nic dla mnie,
Tylko o rozum i przebiegłe serce,
Abym zbawiła tych, co są w kajdanach.
O! Bądźcie zdrowi! Nie troszczcie się o mnie,
Za mną jest każdy kwiat i każdy gołąb,
Co biały jak ja, swą mnie siostrą mniema;
I ten jest za mną, co nad gołębiami
W nieba błękicie jeszcze wyżej lata;
A gdy mnie nazbyt przyciśnie nieszczęście,
Gotów odebrać gołębiowi skrzydła
I mnie dać skrzydła, bym od ludzi poszła.
Jeśli nie zbawię ojca, umrę młodą…
A wtenczas płaczcie wy biednej dziewczyny.

/ Wychodzi. /


ROZA WENEDA

Nie czas żałować róż, gdy płoną lasy…
Cóż wy myślicie, harfiarze?


HARFIARZE

Wszystko stracone!


ROZA WENEDA

                        Na jad węża, co w tej czarze
Karmi płomienie czerwone,
Zaklinam się wam, o! starzy,
Że kości z pobojowiska
Wstaną i będą walczyć w takt pieśniom harfiarzy.


HARFIARZE

Wstaną i zginą raz drugi…


ROZA WENEDA

I trzeci raz jeszcze zginą,
I przejdą po nich zapomnienia pługi,
I stokrocie się rozwiną
Na krwawym umarłych stepie;
I cóż!… czy płakać?


HARFIARZE

Słuchaj, tam wrony zaczynają krakać
I wilcy gryzą śpiące na oszczepie
Ciała rycerzy.


ROZA WENEDA

Za trzy dni sto piorunów uderzy,
Tysiące się podniesie prawic;
Będzie okropna walka przy świetle błyskawic.
Żywi się pomieszają z umarłymi,
I nikt ich nie rozbroni.
Wy umarłych poznacie po zapachu ziemi,
Po ognistym śladzie koni;
Lecz ci, co oko w oko spojrzą, nie poznają.


HARFIARZE

O! cud!… Harfy nasze grają
Rycerski śpiew.


ROZA WENEDA

Te harfy uczuły krew
I drżą…


HARFIARZE

O! Chodźmy tą pieśnią jak skrą
Ożywić ludy po siołach.


ROZA WENEDA

Dębowe wieńce na czołach,
A w ręku harfy złociste;
W piersiach serca bursztynowe,
Jak słońca złote i czyste;
A w ustach pieśni grobowe,
Co budzą narodów lwy;
To są harfiarze! To wy!


HARFIARZE

Wlałaś nam ogień do łez…


ROZA WENEDA

Ogień, nim we łzach ostygnie,
Dwanaście ludów podźwignie;
Za trzy dni wszystkiemu kres,
Walka i zgon!


HARFIARZE

Nasze harfy tobie w ton
Odgrały smutnie.


ROZA WENEDA

Uciszcie wy rękami rozpłakane lutnie,
Brońcie, by między ludzi ta pieśń nie wybiegła.
Brońcie, by grobu dusza ludu nie spostrzegła.
Brońcie, by lud nad sobą nie usłyszał płaczu;
Jeśli nie obronicie tego — potępieni!


HARFIARZE

Więc za trzy dni noc płomieni?…


ROZA WENEDA

I noc okropności mściwa
I wiek haraczu…
Pół rycerzy od piorunów zginie, pół od miecza.
Wódz dwie głowy mieć będzie, jedna człowiecza,
Drugą głowę trupią wódz mieć będzie.
Ja ostatnia zostanę żywa,
Ostatnia z czerwoną pochodnią:
I zakocham się w rycerzy popiołach
I popioły mnie zapłodnią,
A swatami będą dęby z płomieniem na czołach,
A łożem ślubnym będzie stos rycerzy.
Kto konając we mnie uwierzy,
Skona spokojny;
Ja go zemszczę lepiej od ognia i wojny,
Lepiej niż sto tysięcy wroga,
Lepiej od Boga…


HARFIARZE

Idźmy! Wróżkę szał porywa.

/ Wychodzą. /


ROZA WENEDA

O wróżka! Wróżka ludu nieszczęśliwa!
Ona ma serce… Lecz noc już… już ciemno!
Chodźmy umarłych palić… Duchy, ze mną!

/ Odchodzi. /




AKT I



SCENA I

/ Pole nad Gopłem. LECH, GWINONA, SYGOŃ, GRYF, wchodzą zbrojni. /


LECH

Zapalić ognie na pobojowisku
I tu mi wzięte przyprowadzić jeńce.

/ Wchodzą DERWID z harfą złotą w ręku, LELUM i POLELUM w łańcuchach. /


SYGOŃ

Z ręki mu złotej harfy nie wydarto,
Jest to Wenedów król z dwoma synami.


LECH

/ do Derwida. /

Cóż myślisz, starcze, o ludach zachodnich?
Wczora ty byłeś panem tej krainy,
Dzisiaj do ciebie nie należy głowa,
Która rządziła wczoraj tymi ludy.
Szaty na sobie teraz porozdzieraj,
Okup się, starcze, łzy brylantowymi,
Bo ci czekanem łeb roztrzaskam siwy.
Do Lelum i Polelum.
Cóż to szczekacie jak psy łańcuchami?
Cóż to, niedźwiedzie, uczcie się pokory!
Gdzie mój kat? Ten mi człowiek plunął w oczy.
Że ja maleńki, to on mną pogardza,
A wiem, że mego miecza nie udźwignie.
Gwinono, patrzaj, jaki to lud rosły.
Ja komar, i krew z niego wycedziłem
I wycisnąłem w ręku jak cytrynę.
Jak się Czech dowie, to nie będzie wierzył.
Poślę mu tego starca w podarunku,
I tych dwu młodych poślę królewiców,
Niechaj porobi z nich obudwu psiarzy.


GWINONA

Ja chcę usłyszeć ich głos. Każ, niech mówią.


LECH

Psy, łatwiej zmusić ich, aby jęczeli.


GWINONA

Ta harfa musi być zaczarowana.


LECH

Na Boga! Prawdę mówisz, moja lwico,
Ta harfa musi być zaczarowana.
Stary! Czy w harfie twojej siedzi diabeł,
Że tak o nią dbasz? Na Boga! To mruki!
My tu przed nimi jak na nitce wróble,
A oni patrzą z góry jak na frygi.
Gryfie, odprowadź ich do Rzymskiej wieży,
Jak się wygłodzą, to głos odzyskają.
DERWID, LELUM, POLELUM wychodzą pod strażą.
To głuchoniemy jakiś lud, Gwinono,
I głuchoniemy król. Na koń! Hej, na koń!
Ufundujemy na trupach królestwo.

/ Wychodzą wszyscy. /



SCENA II

/ Cela pustelnika podobna kształtem do wnętrza czaszki olbrzymiej. W głębi obraz N. Panny na dnie złotym. ŚWIĘTY GWALBERT i ŚLAZ. /


ŚWIĘTY GWALBERT

Splamiłeś moje oczy, mości Ślazie,
Wlazłem za twoją poradą na sosnę,
Splamiłeś moje oczy krwi widokiem.
To sprawa diabła, przybyłem nawracać
A jacyś ludzie przybyli wycinać;
Wycięli prędzej, niż ja nawróciłem;
Za to się trzeba aż do krwi biczować
Mnie, jako panu, tobie, jako słudze,
A obu jako sługom Pana Boga.


ŚLAZ

Et fit voluntas tua.


ŚWIĘTY GWALBERT

                        Tak, tak, Ślazie.
Et fit voluntas tego, co na niebie.
A jednak szkoda, że ten lud wycięto,
Bo lud był dobry, choć niechrześcijański.


ŚLAZ

Domine, wszyscy więc poszli do piekła?


ŚWIĘTY GWALBERT

Ziemia przed krzyżem krwią czerwoną ściekła,
Z tej krwi wybuchnie płomień w kształcie krzyża.
Śmierć kruszy ciała, lecz wieczność przybliża.
Narody będą wkrótce okupione;
Widziałeś, Ślazie, komety czerwone
Z długimi chwosty, co tu wróżą zmianę,
Komety, co jak wiedźmy rozczochrane,
Goniły za mną aż od Jeruzalem,
Grożąc mi chłostą, krzyżem, albo palem.
Cóż mi zrobiły? Kiedy będzie trzeba,
Te straszne gwiazdy palcem zetrę z nieba.
Bóg swemu słudze, za wiek długi trudów,
Przerażających da godzinę cudów.
Cóż mi ten mocarz, co tu krwawi lasy?
Nowy Faraon, wejdę z nim w zapasy,
Złamię i różdżkę ognistą otrupię;
A potem jedną łzą gorącą kupię
Żywot dla niego wieczny i zbawienie.


ŚLAZ

Domine, z czego, proszę, są promienie,
Które ty nosisz na głowie?


ŚWIĘTY GWALBERT

                        Są ze mnie,
mojej wewnętrznej wiedzy i z anioła,
Co w ciele moim pali się tajemnie.


ŚLAZ

Myślałem, że te płomieniste koła
Są z włosów?


ŚWIĘTY GWALBERT

                        Ergo nie byłyby z duszy?


ŚLAZ

Domine, a kot kiedy się napuszy,
To mu tak iskry z włosów wylatują.


ŚWIĘTY GWALBERT

Są ludzie głupi jak ty, co się trują
Porównywaniem dwóch natur w stworzeniu.


ŚLAZ

Domine, wiara jest w moim wątpieniu.


ŚWIĘTY GWALBERT

Wątpienie z diabła jest.


ŚLAZ

                        Więc mnie on szuka?


ŚWIĘTY GWALBERT

Obacz — no, Ślazie, ktoś do chaty stuka.

/ Ślaz otwiera, wchodzi Lilla Weneda. /


LILLA WENEDA

W imię Maryi.


ŚWIĘTY GWALBERT

                        Patrzcie, to królewna,
To neofitka moja. Cóż tak rzewna?
Cóż tak spłakana? Córko, czemuś drżąca?


LILLA WENEDA

Przyszłam do ciebie, mój ojcze, płacząca,
Mój ojciec, bracia moi są w niewoli;
Chcę ich ratować, lecz mi serce boli,
A nie podaje żadnej mądrej rady.
Świat cały teraz dla mnie smutny, blady,
Za łez strumieniem nie widać mi słońca.
Ty mój poradnik jedyny, obrońca.
Nieszczęśliwego ojca mam w niewoli,
Braci w kajdanach.


ŚWIĘTY GWALBERT

                        Cóż ja ci poradzę?


LILLA WENEDA

Już w ostatecznej się widzę niedoli.
Powiedz, o! powiedz, czy ten Lech ma władzę
Ojca mojego zabić?


ŚWIĘTY GWALBERT

                        To człek srogi.


LILLA WENEDA

Powiedzże, czym są twoje wielkie Bogi,
Jeśli nie mogą mi dopomóc biednej?


ŚWIĘTY GWALBERT

Bluźnisz, dzieweczko, Bóg w osobie jednej.


LILLA WENEDA

O! Ja wiem! Ja wiem! Ty mnie uczył długo,
Nie zapomniałam wcale twej nauki;
Lecz teraz naucz, jak ocalić ojca.


ŚWIĘTY GWALBERT

Gotowaś jest ślub czystości uczynić?


LILLA WENEDA

Mój ojcze, jeśli tym ojca wybawię,
Ja będę czystą jak marcowe śniegi,
Jak po moczarach białe konwalije,
Albo te kwiatki, co ze śniegu wstają
I brudnej ziemi nie widzą i giną.
Dosyć mi będzie, że mi starzec siwy
Pobłogosławi i obleje łzami.


ŚWIĘTY GWALBERT

Zrób więc intencję przed obrazem Matki
Boga na krzyżu… ukrzyżowanego.
Zrób jej ofiarę z dziewiczego serca.


LILLA WENEDA

Jakże mam mówić?… O! niebios Królowo!
Oddaj mi ojca, a ja Ci dam siebie
Jako białego gołębia bez plamki,
I nic nie będę więcej pożądała,
I nic mnie nigdy na świecie nie splami.


ŚWIĘTY GWALBERT

Teraz, dzieweczko, ona będzie z nami.
Ślaz, daj mi kostur. Gdzież obozem leży
Ten Lech?


LILLA WENEDA

On, ojcze, mieszka w Rzymskiej wieży.


ŚWIĘTY GWALBERT

Na stare nogi droga niedaleka.

/ ŚWIĘTY GWALBERT i LILLA WENEDA wychodzą. /


ŚLAZ

/ sam. /

Diabeł mi każe służyć u człowieka,
Co mnie suchymi korzonkami głodzi.
Wychudłem jak szczep… człowiek się raz rodzi,
Pamiętaj o tym dobrze, mości Ślazie,
Żeś się urodził… I raz się umiera,
Pamiętaj dobrze na to, mości Ślazie,
Że raz umiera i że się raz rodzi.
Ergo, ponieważ się już urodziłeś,
Więcże korzystaj z tego, mości Ślazie.
Ergo więc, nogi za pas i w świat jasny!…
A zrób intencję z czystości… A na co?
Czy masz w niewoli ojca, panie Ślazie?
A jak się w tobie zakocha królewna
A ty w czystości jak w błocie po uszy!
Chciałbym coś znaleźć niepotrzebniejszego
I z tego zrobić votum panu Bogu,
Aby mi trochę sprzyjał na początek.
Naprzykład, zróbmy votum z przywiązania
Do mego pana… ot i lżej na sercu…
A teraz niech tę celę biorą diabli
Już niepotrzebna mi, niechaj się pali.

/ Podkłada ogień pod ściany… i z zapalającej się celi wychodzi. /



SCENA III

/ Sala w Rzymskiej wieży. LECH i GWINONA wchodzą. /


LECH

Cóż robić z tymi ludźmi żelaznymi?
Ulec mi nie chcą. Cóż robić, Gwinono?


GWINONA

Rada jest moja, zbyć się ich na zawsze.


LECH

Co?… pozabijać?


GWINONA

                        Znów się wzdrygasz, mężu,
I w czynach boisz się ostateczności.
Dwa razy, przez tę naturę kobiecą,
Straciłeś kraje już podbite prawie;
Rycerzy ledwo ci zostaje garstka.
Ty zawsze ufasz w szczęście i fortunę
I w tę gorącość krwi, co ciebie rzuca
W niebezpieczeństwa: a nie myślisz o tym,
Że mamy dzieci, które pójdą z torbą
I miecz ojcowski sprzedadzą za szeląg,
Jeśli ich w życiu nie postanowimy
Na dobrze, stale zbudowanym tronie.


LECH

To wszystko prawda.


GWINONA

                        Patrz na brata Czecha:
Jemu się także ty oszukać dałeś,
To też postąpił z tobą jak z dzieciną:
Sam zabrał kraje we dwóch pokonane
A ciebie wysłał aż w północne lody.
Cóż, moja frygo z rozpalonej stali,
Kto cię pokręci, choć dłoń sobie sparzy,
Kontent, bo ty się kręcisz za to długo.


LECH

Widzę to czasem, że mnie oszukują.


GWINONA

Kto z boku patrzy, ten to widzi zawsze.


LECH

Cóż ty ze starym zamyślasz Derwidem?


GWINONA

Co? Zdaj to na mnie, sam idź do sokołów,
Ty dobry w boju i na polowaniu:
Ale gdy trzeba robić to, co nudzi,
To się ty wzdrygasz. Ty masz lwią naturę.
Albo spać… albo krew pić lubisz ciepłą.


LECH

                        Ja to do siebie znam.


GWINONA

                        Cóż, mój tygrysie!
Dajże na moję już odpowiedzialność
Tych jeńców… jeśli zrobię źle, wyłajesz.
LECH daje znak, że zezwala i wychodzi.
Gryf, przyprowadź mi tutaj Derwida.

/ DERWID wchodzi jako więzień z harfą w ręku. — /


GRYF

Jeszcze mu z ręki harfy nie wydarto,
Wy się boicie wszyscy tego starca.

/ Przystępuje do Derwida i chce mu harfę wyrwać. Derwid podnosi harfę, jakby nią chciał uderzyć. /


DERWID

Precz!


GWINONA

                        O! Widzicie! On mnie chciał uderzyć.
Nie zabijajcie go, ja z nim pomówię.
Człowieku! Chcesz ty mnie nauczyć czarów?
Słyszałam, że ty masz w tej harfie ducha,
Który zgaduje przyszłość, czy to prawda?


DERWID

Mam w harfie ducha, co zgaduje przyszłość.


GWINONA

Każ mu wystąpić, niechaj go zobaczę.


DERWID

Póki ja żyję, ten duch w harfie będzie.


GWINONA

A jak ty umrzesz?


DERWID

                        Do nieba uleci.


GWINONA

Ja mogę ciebie dziś pozbawić życia.
Ja tego ducha widzieć chcę. Rycerze
Przynieście jemu pić, niech się ożywi.
Do Derwida.
Ty mi wywołasz z harfy tego ducha,
Inaczej, klnę się na Hekatę i trzy
Starki, co w piekle krwawymi nożami
Nić przecinają ludzkiego żywota,
Że zginiesz.


DERWID

                        Nigdy! o! nigdy, piekielna!
Ty nie usłyszysz pieśni niewolnika,
Nigdy ta ręka od łańcuchów sina
Strun się nie dotknie! Nigdy moje oczy
Łez nie wyleją, póki te łzy moje
Mogą posłużyć wam na wywołanie
Z ust okrwawionych serdecznego śmiechu.
O! nie — nigdy wy z króla niewolnika
Nie uczynicie służalca harfiarza.
Ta pieśń, co do krwi pędziła rycerze
I w miecze kładła dusze nieśmiertelne
I wścieklizną swą ducha ojczystego
Dawała mieczom ząb, co gryzł wam kości
I truł wam rany, nie zabrzmi w niewoli.
Możecie wy tę harfę wziąć i rzucić
W ogień i ogrzać przy niej ręce wasze,
I wasze trupie twarze rozczerwienić;
Możecie spalić ją, ale nie zgwałcić.
O! Spróbuj! Połóż twe palce na strunach,
Czy wywołają z nich co więcej, niż dźwięk
Śmieszący ludzi? — I ty myślisz, że ja,
Gdy na mym sercu położysz twe szpony,
Poddam się palcom targającym żyły
I z mego jęku zrobię pieśń? O! Jędzo!
Ty myślisz, że ja, gdy dziś jeszcze z góry
Widziałem lud mój, co jak jeden człowiek,
O! nie, jak jeden trup leżał na polu,
Myślisz, że takim okropnym widokiem
Rozhartowany będę i pokorny?
Spróbuj, czy ze mnie co więcej wyciśniesz
Nad krew, co będzie przeciw tobie świadczyć
Przed mymi ludy… Nie, ja nie mam ludu!…
Lecz po narodach już wymordowanych
Jeszcze zostaje jakaś moc, przed którą
Ty musisz bladnąć, i ciągle twe lica
Strupiałe nową krwią farbować musisz;
Weźże krew moję do twej gotowalni,
Czarna kobieto, i co dnia jagody
Czerwień krwią moją, aby cię mąż kochał
I nie zobaczył, że masz krew zieloną.


GWINONA

Skończyłeś, starcze?


DERWID

                        Nie jeszcze! nie jeszcze!
Ja czuję w sercu jakąś moc zabójczą,
Która mym słowom da moc zabijania
I ciebie mi tu da za niewolnicę,
I z twego trupa mnie pokonanemu
Tron nowy zrobi. Stój tu! Ja ci łono
Osuszę, piersi napełnię popiołem,
W żywot nasypię gadzin. — O! Gdybyś ty
Była kobietą — gorzej niż to wszystko,
Bo bym ci oczy twe napełnił łzami,
Opowiadając ci moje nieszczęście.
Ale ty jesteś nie z tych, które płaczą.
Ciebie zabijać trzeba przekleństwami;
I piekło całe zakląć przeciw tobie,
Ażeby piekło całe było w tobie.


GWINONA

Ten starzec śmierci chce. Wydrzeć mu oczy.


DERWID

Czekaj, niech jeszcze raz spojrzę na ciebie
Tymi oczyma, co będą wydarte.


GWINONA

Precz z nim.


DERWID

Przez oczy moje wyłupione
Niechaj na ciebie patrzy Bóg.

/ Żołnierze wyprowadzają Derwida. /


GWINONA

                        To dziwnie.
Te oczy siwe ze srebrnymi rzęsy
Serce mi do krwi ugryzły… Mój Gryfie,
Zawołaj mi tu Kraka i Arfona,
Niech się z tą złotą harfą przyjdą bawić.
A najmłodszemu Gwinonkowi zanieść
Oczy wydarte, niech z nimi poigra.

/ Wchodzi Święty Gwalbert. — Lilla Weneda. /


ŚWIĘTY GWALBERT

Czy tu znajome jest Chrystusa imię?


GWINONA

Cóż to za człowiek? Czemu tu wpuszczony?


ŚWIĘTY GWALBEET

Straż twoja cudem pokonana drzemie.


GWINONA

Ty jak Hekate masz księżyc czerwony
Na siwych włosach. — Co to jest za człowiek?


ŚWIĘTY GWALBERT

Ja ciemne chmury zdzieram z ludzkich powiek
I światło niosę dla duszy słoneczne,
Ja ludziom biednym daję życie wieczne.
Ktokolwiek jesteś, schyl przede mną głowę.


GWINONA

Jakiś czarownik.


LILLA WENEDA

/ do świętego Gwalberta. /

                        O! Panie, mów za mną.


ŚWIĘTY GWALBERT

Przyszedłem tutaj w imię Boga mego
O pognębionych ludzi się upomnieć.
Oto jest córka króla tej krainy,
Która ma braci i ojca w niewoli
I przyszła prosić za nimi.


LILLA WENEDA

                        O! pani,
Ja przyszłam prosić za ojcem i braćmi.
Nie patrz ty na mnie srogo — ja pokorna
Ja przyszłam twoje nogi rosić łzami,
Ja będę za to twoją sługą, będę
Płótno twe bielić, twoje krowy doić,
Twe szpaki takich nauczę wyrazów,
Że w dzień i w nocy będą dziękowały
Za moich braci, za mojego ojca.
Ja z moich oczu zrobię ci zwierciadła,
W których się będziesz ty widziała piękną,
Wesołą, dobrą i pełną litości;
I sama siebie, widząc, będziesz kochać;
A ja cię więcej jeszcze będę kochać,
Niż się ty możesz kochać sama siebie.


GWINONA

Za późno przyszłaś.


LILLA WENEDA

                        O! Nie mów! O! Nie mów!
Ja tu leciałam jak gołąb do dzieci.
I gdyby nie ten stary człowiek, pani,
Już bym tu była dawno zawieszona
Na szyi mego ojca. Gdzie mój ojciec?

/ DERWID wchodzi z wyłupionymi oczyma i podnosi ręce nad Lillą Wenedą. /


DERWID

Puśćcie mnie! Krwią chcę ją widzieć i mózgiem.
Ona tu musi być. Tu, tu ją widzę,
O! Bądź przeklęta!


LILLA WENEDA

                        Ojcze! To ja, ojcze.


DERWID

Co? To głos mojej córki, o! niebiosa!
Ja córki mojej nie widzę.


LILLA WENEDA

                        Mój ojcze,
Tobie wydarto oczy! — Czy zupełnie?
Czy ty zupełnie mnie nie widzisz, ojcze?
Poczekaj, krew ci obetrę włosami,
I nigdy moich włosów nie obmyję;
Lecz je rozpuszczę do ziemi czerwone,
I w tej koszuli okropnej uklęknę
Skarżyć się Bogu. Ojcze nieszczęśliwy!
O! Srodzy ludzie! O! Ludzie okrutni!
Pani! Ty jesteś niewinna? Co — prawda?
Tego nie mogła uczynić kobieta?
Ty sama teraz cierpisz! O! Na Boga,
Dajże mi teraz, pani, tego starca!
Wszakże ty widzisz, że on nie ma oczu,
Tylko te biedne moje dwie źrenice,
Które łez pełne. O! Dajże mi teraz
Mego ślepego ojca.


DERWID

                        Mój słowiku,
Cicho bądź! Jędzy tej nie ruszaj.
Do Gwinony.
                        A ty,
Wściekła kobieto! Jeśli cię ten widok
Ślepego starca i córki, co widzi
Czerwone ojca swego oślepienie,
Dręczy? Jeśli cię dręczy ta męczarnia?
A musi dręczyć, bo cóż ty zdobyłaś
Tym okrucieństwem prócz kilku perełek,
Co z oczu mojej córki upadają,
I kilku tych łez okropnych, co ciekną
Z mej próżnej czaszki. Więc jeśli cię dręczy
Ta niemoc twoja, ta bezsilność twoja,
Spróbuj, czy moja cię śmierć nie uleczy
I tygrysiego serca nie nakarmi.


GWINONA

Pamiętaj, że ja mam cię zabić władzę.


LILLA WENEDA

Okrutna pani! Nie, ty nie masz władzy!
O! Nie, ty nie masz w sobie takiej władzy:
Ja ci powiadam z głębi rozdartego
Serca, że nie masz nad nim władzy żadnej.
Wymyśl trzy razy śmierć najokropniejszą,
Trzy razy wszystko wymyślisz na próżno.
Do świętego Gwalberta.
Nieprawdaż, starcze, że matka Chrystusa
Będzie mnie bronić razem z aniołami
I da zwycięstwo nad tą dumną, krwawą:
Trzy razy będę ojca zbawicielką,
A ty się spłonisz, żeś taka bezsilna
Przeciw rozpaczy mojej ostatecznej.


GWINONA

Dziwne wyzwanie! Słyszeliście wszyscy,
Ta mnie dziewczyna wyzywa. Już miałam
Oddać ci ojca, bo ten łachman stary
Stał mi się wcale niepotrzebny; teraz
O niego będą toczyć się turnieje.
Gryfie, weź starca, za włos jego siwy
Uwieś na drzewie, niech słońce go pali
I dziobią kruki; dla większej męczarni,
Niech końcem stopy ziemi się dotyka.


LILLA WENEDA

Gdzie król? Ja pójdę do króla ze skargą.


GWINONA

                        Idź.


ŚWIĘTY GWALBERT

Klątwa Boga na tym krwawym domie.

/ Wychodzą. /


CHÓR

/ Dwunastu harfiarzy. /

Oczy wydarto staremu królowi,
Pęka się córki bursztynowe serce,
A w naszą starą kość strach idzie mrowi,
Lecz nie lejemy łez, bo ci morderce
Gotowi ludom rzec: zwycięstwo nasze!
Zwątpił o sobie lud! Harfiarze płaczą!
Niech spojrzy w piersi wróg, niech patrzy w czasze,
Czasze nalane krwią, serca rozpaczą,
Z ust się wydziera krzyk o zemstę Boga,
Czekamy wszyscy, drżąc, na piorun z chmur,
A kiedy milczy niebo — śpiewa chór.
A kiedy śpiewa chór — drży serce wroga!




AKT II



SCENA I

/ Pobojowisko, noc. ROZA WENEDA w głębi pali kości rycerzy i śpiewa. ŚLAZ wchodzi. /


ŚLAZ

Dalibóg! Trupów tu jak maku: głupcy!
Gdyby się spytał kto tych wszystkich durniów,
Dlaczego teraz się nie mogą ruszyć?
Jeden odpowie: brak mi kawałeczek
Serca — a drugi: mam strzałkę maleńką
W mym pacierzowym ogonie; i każdy
Miałby wymówkę; ze mną tak nie będzie.
Nie, ja do śmierci chcę żyć, a po śmierci
Będzie, jak Bóg chce i jak chce pan Gwalbert.
Cóż to za wiedźma przed stosem z płomieni
Trupich piszczeli ogniem oświecona?


ROZA WENEDA

Czar się nie robi, tu jest człowiek żywy.


ŚLAZ

Jezu Maryja! Gotowa mnie zabić.


ROZA WENEDA

Wężu, kto jesteś?


ŚLAZ

                        Umarły ze strachu.


ROZA WENEDA

Gdzie idziesz?


ŚLAZ

                        Wszędzie, gdzie każesz waćpani.


ROZA WENEDA

Ja wiem, czym jesteś… ty będziesz zabójcą.
Mam tutaj sztylet.


ŚLAZ

                        Jakaś wariatka!


ROZA WENEDA

Przed tobą płynie krwi bolesnej rzeka,
Z tych trupów cieknie i płynie.
Za tą wodą dom człowieka,
Ten człowiek zginie,
Życie jest jego dla mnie jak psa życie.
Ty go zabić powinien.


ŚLAZ

                        Ja?


ROZA WENEDA

                        O świcie
Go zabijesz, idziesz po to.
Słuchaj! — jesteś złodziejem.


ŚLAZ

                        Ja?


ROZA WENEDA

                        I złotą
Harfę ukradniesz mego ojca.


ŚLAZ

                        Pięknie!


ROZA WENEDA

I słuchaj, jeśli z bolu harfa jęknie,
Jeżeli jęknie, ojcu mojemu kradziona;
Ty ją utulisz w płaczu jak dziecko — i skona
Ojciec mój, ale harfa zwycięży narody!
Pamiętaj!


ŚLAZ

                        Dobrze.


ROZA WENEDA

                        Lub z głazem do wody
Rzuć się i toń, bo serce ci wydrę i oczy.

/ Oddala się w głąb do płomieni. /


ŚLAZ

Rozumiem, ukraść harfę i zabić człowieka.
A to mi wcale piękna awantura!
Wylazła z trupów i z płomienia mara
I mówi do mnie: Ślazie, jesteś zbójcą.
Dziękuję pani, że tak dobrze trzymasz
O mojej cnocie. A do mnie ta znowu:
Mój mości Ślazie, waść jesteś złodziejem.
Chciałem ją za to w pysk, a ona w ogień
Jak Salamandra; szukajże z nią ładu!
Gdyby przynajmniej była powiedziała,
Czy mnie powieszą, jak będę złodziejem?
Co teraz robić?… Widzę tam na górze
W złocistej zbroi nieboszczyka — pójdę,
Obedrę zbroję i na siebie włożę,
Może cokolwiek znajdę w niej odwagi.

/ Wychodzi. /


ROZA WENEDA

/ śpiewa. /


Trzaska w płomieniach kość,
W czaszkach się warzy mózg,
Tu kwiatów będzie dość
I lilijowych rózg
Z kwiatami o! z białymi kwiatami.
O! o! — o! o! Trupy moje! Trupy moje! Bóg z wami!

Ja palę trupy wciąż.
Tu mój kochanek był,
Do czaszki przylazł wąż,
I krew mu z oczu pił,
I do czaszki wlazł krwawymi ustami.
O! o! — o! o!
Trupy moje! Trupy moje! Bóg z wami!

/ Oddala się — płomienie gasną. /


ŚLAZ

/ wchodzi w zbroi, sam. /

Otóż ubrany jestem jak na święto.
Ta wiedźma wrzeszczy tu na całe gardło,
A tu są ludzie, co chcą spać. Na przykład
Ten obywatel, co mi dał tę zbroję
Chciał spać, musiałem dobić nieboraka
Ergo ta wiedźma powiedziała prawdę;
Bo jeśli dobić żyć niemogącego,
Znaczy to samo, co odebrać życie,
Więc ja zabiłem… nie — tylko dobiłem.
Gdzież w przykazaniach boskich: nie dobijaj,
A gdyby nawet było w przykazaniach,
To ja nie wierzę w boskie przykazania
I tak… a jeszcze na moję obronę
Mógłbym przytoczyć, że mnie ten nieboszczyk
Prosił, abym go zrobił nieboszczykiem…
Tymi wyrazy… widzisz tu Salmona
Z połamanymi kościami — więc dobij!
Więc ja dobiłem go i rzecz skończona.
A teraz pójdę w tej zbroi do Lecha;
I będę, jakbym przywędrował z Lechem,
Służyć u Lecha i zwać się ślachcicem.

/ Wychodzi. /



SCENA II

/ Sala w zamku Lecha. LECH i SYGOŃ. /


LECH

Więc ty widziałeś, jak mój Salmon zginął?
Opowiedz jego śmierć.


SYGOŃ

                        Kiedy się, Lechu,
Za ostatnimi Wenedy puściłeś
Na czarnym koniu, Salmon twój kochany,
Ujrzawszy wzgórze, na którem dwunastu
Stało Derwidów, z harfami złotymi,
Tak, że z tych starców i z harf pagórkowi
Była korona, rzucił się z dobytym
Mieczem na owo wzgórze Salmon młody
I nie znajdując żadnego oporu,
Króla Derwida wziął za siwą brodę
I ciągnął z tronu kamiennego gwałtem:
Gdy oto nagle harf złotych dwanaście,
Jako dwanaście siekier podniesionych,
Na hełm Salmona spadło… a jam słyszał
Jęk tego hełmu i jęk harf dwunastu…
Przybiegłem… wzgórze całe było puste,
A na nim leżał cicho trup Salmona.


LECH

Na Boga! Każda z tych harf mi odpowie
Życiem za życie mojego rycerza.


SYGOŃ

Już się królowa zemściła na królu.


LECH

I cóż?


SYGOŃ

                        Kazała mu wyłupić oczy.


LECH

Na Boga! Mała kara, mała kara!
Psy! psy! psy! — zabić harfami rycerza.
Chciałbym ten kielich cały krwią napełnić…
Rycerz rozbity jak garnek, nie bronią
Ale harfami!… pfu!… zgroza. Sygonie,
Gdyby mi kiedy taka śmierć groziła,
Utnij mi głowę, zrąb mi głowę z karku.
Wchodzi LILLA WENEDA
Cóż to za biała jakaś Wenedzianka?


SYGOŃ

Córka starego króla.


LECH

                        Tego starca,
Który mi zabił Salmona?


SYGOŃ

                        Tak, panie.


LECH

Czegoż ode mnie ona chce?


LILLA WENEDA

                        Litości.


LECH

Właśnie mi teraz z litości wystygło
Serce: twój ojciec jest mi jak wąż sprośny.
Młodocianego mi zabił rycerza.


LILLA WENEDA

Więc nie litośny bądź, lecz sprawiedliwy.
Ty ojcu memu zabiłeś tysiące
Młodych rycerzy i przyjaciół starych:
A żona twoja mu nie zostawiła
Oczu, by płakał nad swoją niedolą.
Wyście mu wszystko wydarli! Ach, wszystko!
Nawet pociechę, którą ma płaczący,
Przez ołzawione oczy widzieć niebo,
Lub twarz człowieka, który nad nim płacze,
Lub lice córki, co chce być wesołą
I twarz umila nadziei promieniem.
O! panie, wszystkoście mu już wydarli!
Wszystko prócz serca córki nieszczęśliwej.
Idź, Lechu… obacz go… a będziesz płakał!
Idź, Lechu!… on tam na twoim dziedzińcu
Za siwe, święte włosy przywiązany…
Głodny mój ojciec! cierpiący mój ojciec!
Idź, Lechu! obacz, co oni zrobili
Z moim nieszczęsnym ojcem… ty masz oczy:
Więc idź i obacz… a jeśli ty, Lechu,
Na taki widok nie będziesz litośnym,
To chyba jesteś, Lechu, nie człowiekiem.


LECH

Sygonie, moja Gwinona się biesi,
Ona tu miarę przebrała.


LILLA WENEDA

                        O! panie,
Ona tam teraz przed wiszącym starcem
Do okrucieństwa zaprawia twe dzieci,
Ojca mojego im nazywa królem,
A to maleństwo za matką świegoce:
Król, król, i w mego ojca oczy puste
Niegodziwymi rzuca kamyczkami.
O! Idź ty, Lechu, i obacz tę zgrozę!
O! Idź ty, Lechu, i skarż tę kobietę!
Ona ci psuje, Lechu, twoje dziatki,
Z tych dziatek będą potem królobójce,
Ty będziesz się bał, gdy cię nazwą królem.
Tak jak zwą dzisiaj ojca mego królem:
Król, król, jak kawki świegocą. O! Lechu,
Idź sam i obacz…


LECH

                        Wszak nie ma w tym grzechu,
Sygonie, mojej miłej podciąć skrzydeł…

/ Wychodzą. /


LILLA WENEDA

On mi uwolni ojca z rąk straszydeł…

/ Wychodzi. /



SCENA III

/ Dziedziniec zamkowy. Na jednej z bocznych ścian widać cień przywiązanego Derwida do gałęzi dębu. Na przedzie sceny GWINONA, KRAK i ARFON. /


KRAK

Marno, ja nie chcę więcej tego starca
Bić kamykami. On się już nie rusza.


GWINONA

Krak, jak wyrośniesz, będzie z ciebie baba.


KRAK

Nie, mój braciszek Arfon będzie babą,
A ja rycerzem sławnym jak mój papa.


GWINONA

Chcesz być rycerzem? A kiedym kazała
Wziąść łuk i trafić w serce tego starca,
To skowytałeś jak psiątko: — nie mamo,
Nie, ja żałuję dobrego staruszka.
Wstydź się, czyżykiem jesteś, nie chłopakiem.


KRAK

Cóż ten staruszek zrobił tobie, Gwina?


GWINONA

Co? Nie pamiętasz już, Kraku, Salmona?
Salmona, co cię nieraz na rumaku
Sadzał i uczył harcować… ten stary
Zabił Salmona, Salmon już nie wróci.


KRAK

Ten stary zabił Salmona?


GWINONA

                        A widzisz?
Już rączki ściskasz w kułak, jużeś gniewny…
Arfonie, daj łuk braciszkowi… daj mu.
On lepiej strzela niż ty.


ARFON

                        Ja sam trafię.


GWINONA

Idź, baw się z harfą, daj łuk braciszkowi.
Dając Krakowi łuk.
Na, i mierz w serce, w serce — wiesz, gdzie serce?


KRAK

Wiem, mamo, bo mi teraz głośno puka.

/ Mierzy z luku w stronę, gdzie się znajduje męczony Derwid… Wchodzi LECH, SYGOŃ i LILLA WENEDA. /


LILLA WENEDA

O! widzisz, panie, chcą mi zabić ojca.


LECH

Gwinona, każ mu spuścić łuk, na Boga!
Bo go tu zetnę szablą jak makówkę.
Cóż to?… czy ojciec jest tu u was niczym?
Spuść łuk! Bo łebek ci ukręcę… spuść łuk!


GWINONA

Spuść łuk, mój Kraku, papa tobie każe…
Cóż to tak gniewny, mój człowieku? Cóż to?


LECH

Mam się nie gniewać? ja mam się nie gniewać,
Kiedy tu widzę moje własne dzieci
Urągające z niedoli królewskiej,
Jedzące mięso jak orlątka młode.
Cóż to? Czy moje dzieci są chowane
Jak psy rzeźnika?… precz mi stąd, szczeniaki!
Dzieci odchodzą.
Gwinona, dosyć już tych okropności.
Każ tego starca odwiązać.


GWINONA

                        Ty panem,
Każ go odwiązać.


LECH

                        Cóż to? Jużeś gniewna?


GWINONA

O! Dzień przeklęty, kiedym ja się dała
Uwieść przez ciebie z islandzkiego brzegu,
Abym tu była teraz niewolnicą
Twojego gniewu i niestałej żądzy.
Lepiej mi było morze rozhukane
Poślubić, albo wulkan płomienisty,
Lub zostać Nixów albo Farfadetów
Małżonką: lepiej, o! lepiej sto razy,
Niż teraz za mym ubogim rycerzem
Przez świat wędrować i znosić obelgi
I nie być pewną dnia, że mąż mnie kocha.
Bo jakże kocha mnie ten lew ryczący?
Serce mi ciągle gryząc, albo głaszcząc
Dłonią żelazną — jakże mi pochlebia?
Z rana pochlebia, a wieczorem karci.
Jakże mi wierną miłość wynagradza?
Co mi da z rana, odbierze wieczorem;
Tak, że ja nie wiem, żoną ja czy sługą
Jestem u niego? miłą mu czy gorżką?
Szlachetną w jego myśli, albo podłą?
O! Jeśli tak ma być zawsze, o! Lechu!
To mnie odegnaj i ja pójdę bosa
W te ciemne lasy wilkom i niedźwiedziom
Pochlebiać, łasić się, prosić o litość.
Wstydzisz się; nic mi już nie odpowiadasz?
Bo ty szlachetny i wiesz, że ja mam słuszność.
Dzisiaj mi dałeś w moc tego Derwida,
Pierwszy raz rzekłam: on mi przecież ufa!
A teraz muszę znów wyjść z omamienia.
Chodźcie tu wszyscy! patrzcie, jak Lech rycerz
Żonie danego dotrzymuje słowa.
Ja w słowie jego zaufana święcie
Na jego słowo dałam moje słowo:
Teraz on swoje święte słowo łamie;
A ja się muszę oszkalować sama
I zaprzysiężeń moich nie dotrzymać…
Chodź tu, dziewczyno! Wyzwałaś mnie dzisiaj
Na zakład, że trzy razy ojca twego
Wyrwiesz od śmierci — a ja ci przyrzekłam,
Że twego ojca oddam ci, jeżeli
Trzy razy śmierci go wyrwiesz okropnej.
O! Łatwo zakład ci wygrać z królową,
O której honor nie dba mąż i rycerz.
Ciesz się więc. — A ty, Lechu, tej dzieweczki
Zdrowie pić będziesz moją krwią — ty znasz mnie!
Islandzką jestem królewną, pamiętaj!
Do obelg takich nieprzyzwyczajona.

/ Chce odchodzić. /


LECH

Stój!


GWINONA

                        Idę z wieży się rzucić.


LECH

                        Kobieto!


GWINONA

Jak mnie nie będzie, każesz z moich włosów
Porobić struny do twej harfy złotej,
I starzec ci ten będzie o mej śmierci
Grał… albo wicher islandzki przyleci
Z ojczystej mojej ziemi i na strunach
Położy usta przekleństwem wyjące.


LECH

Zanadto jesteś teraz rozżalona,
Mówić nie można z tobą.

/ Chce odchodzić. /


LILLA WENEDA

/ zatrzymując go. /

                        O! Mój panie.


LECH

Czego ode mnie chce ta wiedźma! Wszyscy
Przeciwko mnie są.


LILLA WENEDA

                        Więc mój ojciec skona?


LECH

Twój ojciec na śmierć zasłużył sto razy.
Niechaj rycerze go dokończą… i niech
Więcej nie słyszę o nim.


LILLA WENEDA

                        Ach! Okrutny!
Słuchajże teraz mnie, straszny człowieku!
Słuchajże teraz mnie, ty pani krwawa!
Ja tu wynajdę, aby wam nakarmić
Zemsty łaknące serca, taki sposób,
Taką wam straszną rzecz wynajdę myślą,
Taką rzecz powiem, że wy struchlejecie
Na samą pierwszą myśl tej okropności.
Słuchajcie tylko! słuchajcie! Ten starzec
Ma dzieci… dzieci te u was w niewoli,
Dwóch macie synów tego starca w rękach:
Otóż wybierzcie z nich którego losem,
Dajcie mu w ręce topór wyostrzony,
Niech o sto kroków stanie i toporem
Rzuci na ojca… co? czy pozwalacie?


GWINONA

Przywieść tu jeńców.


LILLA WENEDA

                        Lecz, królu! Lecz, królu!
Jeżeli brat mój rzuciwszy toporem
Starcowi tylko włos ustrzyże siwy:
O! patrzaj… ten włos, co tak przezroczysty
Jak blady gwiazdy błękitnej ogonek,
Pomiędzy drzewem a starego głową:
Jeżeli ten włos tylko mu ustrzyże,
To więźnie będą wolni… czy przyrzekasz?


LECH

Ów, co rzecz taką zrobi, będzie wolnym.


LILLA WENEDA

Oba?


LECH

                        Tak, oba…


LILLA WENEDA

                        I mój ojciec?


GWINONA

                        Ojciec
Do mnie należy… zbaw go tak trzy razy
A będzie wolnym.


LILLA WENEDA

                        Ach! Czyliż niedosyć
Raz tylko ojca tak zbawić, królowo!

/ Wchodzi LELUM i POLELUM. Oba łańcuchem złączeni, tak że prawa pierwszego ręka do lewej ręki Polelum przykuta. /


GWINONA

Otoż są więźnie; mów, czy się podejmą?
Ty siostra, srogi targ zrobiłaś za nich.


LILLA WENEDA

O! Mówcie do nich wy… ja cała drżąca.


LECH

Jest wieść, że celnie rzucacie toporem.
Jeśli z was który o sto kroków rzuci
Topor na ojca i tak weń wymierzy,
Że wiszącemu na drzewie za włosy
Starcowi tylko włos ustrzyże siwy:
To będzie wolny razem ze swym bratem.


LILLA WENEDA

Nie zechcą! oni nie zechcą!.. Polelum
Jedyny to jest dla ojca ratunek,
Ojciec na drzewie powieszony, skona,
Jeść mu nie dano ani pić… on skona!
On was nie widzi… wydarto mu oczy.
Jeżeli topor mu roztrzaska głowę
Nie będzie widział, że to syn tak rzucił.
On śmierci swojej przed śmiercią nie ujrzy,
Jeżeli umrze… o śmierć nielitosną
Swego własnego syna nie posądzi..
Polelum… topór weź. Ojciec nie widzi.
Weź, tylko śmiało.


POLELUM

                        Daj.


LILLA WENEDA

                        Ale go nie rań.


POLELUM

I cóż mam robić?


LECH

                        Psie! Ty godzisz we mnie.


POLELUM

Mówisz, że trzeba godzić w mego ojca?


LECH

Zgnijesz w kajdanach, jeśli nie posłuchasz.

/ Polelum rzuca topór na ziemię. /


LELUM

Bracie, na próżno targasz się w łańcuchu,
Niewolnikami jesteśmy, Polelum.
Pomyśl… ty dobrze władasz tym żelazem.
Gdyby nie serce w tobie, to byś trafił.
Więc zatruj serce na chwilę i pomyśl,
Że to nie w ojca włos uderzyć trzeba,
Lecz w łona ludzi tych, co będą czuli
Hańbę ze swego zwycięstwa nad nami…
Polelum! Podnieś ten topór okropny;
Przykuty do mnie za twą lewą rękę
Tyś niewolnikiem mojej ręki prawej:
Ty cały jesteś moją ręką prawą:
Ty będziesz rzucał, a ja będę cierpiał…
Mamyż na wieki i my, i nasz ojciec
Już pokonani być dolą, i nigdy
Nigdy tym krwawym ludziom nie pokazać,
Co wreszcie może rozpacz niewolnika.
Polelum! zemsty!… Ja skonam w więzieniu..
Mnie trzeba słońca… tobie zemsty trzeba.
Ach! Bądź odważny.


POLELUM

                        O! Bogi piekielne!
Z jednej mi strony brat cierpiący kona…
Tam ojciec nędzny… tu mi dają topór…
Co robić!


LILLA WENEDA

O! Mój Polelum! O bracie!
Zbawisz nas wszystkich.


POLELUM

                        Daj topór. O! Boże!
Odwróćcie oczy, abym ja nie widział
Na waszych bladych twarzach przerażenia.
Więc trzeba włosy te odciąć… te włosy…
Te siwe włosy?… Nie patrzcie wy na mnie,
Bo mi się oczy łzami ćmią. Okropnie!
Czy wy jesteście pewni, że mnie ojciec
Nie widzi… tylko czy jesteście pewni?


LILLA WENEDA

On ma wydarte oczy.


POLELUM

                        Przez błyśnięcie
Mego topora utraciłby oczy,
Gdyby mu ludzie oczu nie wydarli.
Ach! Dosyć było taką rzecz wymyśleć
A starzec by sam sobie wydarł oczy,
Aby nie patrzał na zabójcę syna.
O! Do czegóż ty przyprowadzasz, Boże,
Człeka, co stracił ojczyznę!… O! patrzcie,
Ażeby teraz wyratować brata
Muszę być ojca mego męczennikiem.
Siostra mnie własna o zabójstwo prosi,
Ludzie z boleści mojej urągają.
O! przyjdź, godzino zemsty albo śmierci.


GWINONA

Cóż to, więc nie masz odwagi?


POLELUM

                        Bezczelna!
Ja się odwagi mojej własnej boję…
Prowadźcie mnie tam, skąd mam rzucać topór.
O tym ciśnięciu straszliwzm Weneda
Będzie wam śnić się…

/ Prowadzą okutych razem braci na metę rzutu — zasłona spada. /


CHÓR

/ Dwunastu harfiarzy. /

                        Niestety! niestety!
Gdzie sprawiedliwość boska? Gdzie pioruny?
Syn na własnego ojca topór rzuca,
Niebo się całe ćmi krwawymi łuny,
Błyskawicowych chmur rzygnęły płuca
Piorunów deszcz okropny… świat się wzdryga!
Cóż będzie, jeśli topór w czaszce jęknie?
Topór, co w drżącej ręce syna miga:
O! Synu! serce twe z boleści pęknie,
O! Córko, ojca twego krew cię splami!
O! Biada wam! O! Biada, niewolnicy!
Mięsza się wasza krew z waszymi łzami,
Serca dajcie krew pod dziób orlicy,
Ona wyściela gniazdo waszymi włosami.
    O! Niewolnicy!
Zemsta! Zemsta! Dopóki serce bije, zemsta!




AKT III



SCENA I

/ Sala w zamku Lecha. LECH i SYGOŃ. /


LECH

Poznałeś teraz Wenedów, Sygonie?
Wiesz, jak ciskają od oka toporem?
W uszach mi dzwoni okropne żelazo;
Ażem był jęknął trwogą zadławiony,
Gdy nad Derwida głową zobaczyłem
Drzazgi z żelaza rozsypane skrami.
Jużem się lękał, że w topora jęku
Zarąbanego starca jęk usłyszę:
Lecz nie, wyciągnął ręce i od drzewa
Jak widmo, z włosem równo odrąbanym,
Odstał; krwawymi łzami zapłakany,
Z obliczem pełnym boskiego uśmiechu…
Ach! Czyn Weneda taki musi przeżyć
Nasze mogiły… Czy wiesz co? Sygonie,
Stań mi pod drzewem, stań mi tak na celu;
Niechaj na twoich włosach zaprobuję
Oka i miecza!


SYGOŃ

                        Lechu, jestem łysy.


LECH

Ty łysy, prawda, to sęk! Lecz ja muszę
Niedźwiedziom wydrzeć sławę pozyskaną;
Dziś spać nie mogłem; a kiedy nad rankiem
Zamknąłem oczy, to widmo Salmona
Jawiło mi się i mówiło do mnie
Samymi tylko urągowiskami.
Słychać trąbkę rycerską.
Cóż to? Czy słyszysz? Słyszysz róg Salmona?
To Salmon trąbi przed zamkową bramą.
Jakże — mówiłeś mi, że Salmon zginął?


SYGOŃ

Klnę się na Boga, żem go widział trupem.


LECH

Ale to Salmon, patrz, stoi przed bramą.


STGOŃ

Ten mi się rycerz zdaje trochę chudszy.


LECH

Stare masz oczy, nie poznajesz zbroi?
To Salmon.. o! mój Salmon! Chodź, to Salmon!

/ Wychodzą. /



SCENA II

/ Sala taż sama. /


GWINONA

/ wchodzi. /

Co słyszę? Salmon zatrąbił… O! Boże!
Gdy ja tortury straszne wymyśliłam,
Aby się pomścić za niego — on żyje.
Także to pewna, że serce przywyka
Do konieczności, choć najokropniejszej,
I z jakiejkolwiek bądź rozpaczy — nie chce
Powracać w przeszłą radość i z trupami
Powróconymi znów się zapoznawać;
Także to pewna, że osierocone
Przez zmarłych miejsca gdy raz już są puste,
Muszą pozostać tak, dla niezmienienia
Naszych nadziei, które jak pająki
Wnet zarabiają sieć, gdzie los przeleciał,
By w niej nie widzieć pustki i rozdarcia.
Zaczęłam się mścić za niego… on wraca.
Zemsta bez celu jest i bez przyczyny,
A już jest rzeczą zaczętą. Więc znowu
Do mego serca miłości nieczystej
Wraca gorący wąż na dawne miejsce,
I na wystygłe miejsce znów powraca.
Trzeba więc wszystko rozpocząć na nowo
I nigdy nie być pewną końca, nigdy!

/ LECH, ŚLAZ w zbroi, wniesiony na rękach rycerzy, SYGOŃ. /


SYGOŃ

Salmon! Niech żyje Salmon!


LECH

                        O! Gwinona!
Witajże ty go… przynieście puchary…
Kto dziś nie pije, z tym ja dojdę ładu?
Jakżeś, Salmonie mój, uniknął śmierci?


ŚLAZ

Zaraz opowiem, tylko mnie postawcie
Na moje nogi, na me własne nogi.
Tak, jestem Salmon, Salmon bez wątpienia,
Zaczarowany Salmon, lepszy Salmon
Niż tamten Salmon nie zaczarowany;
Jestem Salmona dusza w innym ciele.


LECH

Odsłońże hełmu, niechaj cię zobaczę.


ŚLAZ

O ba! Mój także hełm zaczarowany,
Jakem się zamknął w nim, tak dotąd siedzę…
Przeklęta klatka!


LECH

                        Co mówisz?


ŚLAZ

                        Niech zginę,
Jeżeli kłamię. Nie ja w hełmie chodzę,
Ale hełm ze mną włóczy się po świecie
I będzie trzymał, aż mu się spodoba
Uwolnić moję głowę, aby jadła.
Ten hełm jeść nie chce i ust nie otwiera;
Przeklęta, diabła machina, panowie,
Na ogłodzenie człowieka.


GWINONA

                        Rycerze!
Zrąbcie mu głowę z karku, to nie Salmon.


ŚLAZ

Przysięgam! Mości panowie, ja Salmon.


GWINONA

Salmon zabity był wczora.


ŚLAZ

                        Ja wczora
Byłem zabity, do śmierci zabity.
Nie dobywajcie mieczów, mospanowie,
Bo jak mnie teraz zabijecie, to już
Gotówem nigdy nie żyć. Zabijanie
To na raz sztuka; raz mi się udało,
Drugi raz może mi się już nie uda
Chodzić po śmierci.


LECH

                        Cóż więc? Jesteś duchem.


ŚLAZ

Schowajcie miecze, a powiem, czym jestem.


LECH

Jeśliś nie Salmon, to śmierć!


ŚLAZ

                        Jestem Salmon.


LECH

Więc mów jak Salmon.


ŚLAZ

                        Otóż to jest sztuka
Mówić jak Salmon zaczarowanemu.


LECH

Któż to na ciebie rzucił takie czary?


ŚLAZ

Kto? Wczoraj martwy leżałem na polu;
Wtem jakaś wiedźma, co paliła trupy,
Przyszła i wzięła mnie za nogi; to nic,
Ja byłem martwy, nie mówiłem słowa;
Aż mnie ta straszna olbrzymka dlatego,
Że byłem martwy, chciała rzucić w ogień;
Więc ja zacząłem krzyczeć… więc ta wiedźma
Puściła moje nogi, więc ja wstałem —
Więc ona gniewna, że ja nie umarłem,
Zaczarowała mnie: wyjęła oczy
I dała inne oczy na pamiątkę,
Oczy wydarte z kota, szare, kocie,
Przez które zaraz zobaczyłem w nocy,
Że mi już także nosa odmieniła,
I bocianowi wziąwszy dziób, przypięła
Do mojej twarzy, pomiędzy oczyma;
Więc zaraz, wstydząc się takiego nosa,
Spuściłem na nos przyłbicę… więc potem
Chciałem odemknąć, aż moja przyłbica
Nie chciała; i tak — szlachetni rycerze.
Jeżeli teraz chcecie się przekonać,
Jak ja okropnie jestem odmieniony
Czarami wiedźmy tej, to z łaski waszej
Przyłbicę mi tę otwórzcie.


GWINONA

/ otwierając hełm Ślaza. /

O nieba!


ŚLAZ

No, cóż? I jakże wy mnie znajdujecie?


GWINONA

Straszydło chude!


ŚLAZ

                        Co chude, to chude!
Mój pan już na mnie został anatomem.


GWINONA

O jakim panu ty mówisz?


ŚLAZ

                        O jakim?
O Panu Bogu.


LECH

                        Ale ci ta wiedźma
Mężnego serca nie zaczarowała?


ŚLAZ

Serca? To byłoby już bez potrzeby
Czarować serce; i cóż? — czy nie dosyć
Takiego nosa?


LECH

                        Tyś był najpiękniejszy
Z moich rycerzy, dziś brzydki straszliwie.


ŚLAZ

Tylko mi dajcie jeść, a obaczycie,
Że jak utyję, to nie będę szpetnym.


LECH

Oby ci pierwszą Bóg przywrócił postać.

/ Wychodzą wszyscy prócz Gwinony. /


GWINONA

To jakiś oszust w Salmona zbroicy.
O! Jak rycerze są ci łatwowierni!
Najmniejsze kłamstwo, a już ich oszuka;
A choć szychową nić zobaczą, nie chcą
Wyciągnąć kłębka; jedni przez lenistwo,
Drudzy widzący w tym może pożytek,
Albo zabawę: i tak oszukani
Potem przez dobroć rosnąć pozwalają
Fałszu krzewinie, wstydząc się za ludzi,
Którzy się wstydzić powinni. O! głupi
Lud z rąk rycerskich i z głów nie myślących;
Któremu chciałabym wlać moję twardość,
Inaczej… pierwsza burza… a już po nich.
Pokażę im myśl skierowaną wiecznie
Jako sztyletu ostrze w serce wroga;
Pokażę, co to jest kobieca wola,
Jaka głuchota na postronne jęki,
Jakie wlepienie oczu w samo łono
Raz przedsięwziętej rzeczy być powinno.
Jeśli niczego nie nauczę — biada!

/ Wychodzi. /



SCENA III

/ Pole przy lesie. LILLA WENEDA. LELUM i POLELUM w łańcuchach. /


LILLA WENEDA

Wolni jesteście. Niech Roza Weneda
Rozerwie wam te na rękach łańcuchy,
A ja do ojca idę niewolnika.
Za trzy dni ojca wam żywego wrócę.
Lelum, ja byłam twoją narzeczoną,
Dziś jestem smutnej śmierci narzeczoną,
I może więcej nigdy nie powrócę,
I może nigdy się nie zobaczymy.
Pamiętaj o mnie, o! pamiętaj o mnie!
Ja cię kochałam jako siostra twoja,
Ja cię kochałam jak wierna kochanka,
Dzisiaj cię kocham jak ta, co ma umrzeć.
Pamiętasz, jak my dziećmi maleńkimi
Z obu stron ojca harfy uklęknieni,
Przez złote struny dawaliśmy sobie
Pocałowania; dziwiąc się, że każdy
Nasz pocałunek strun się kończył jękiem;
Była to dziwna losu przepowiednia!
Cóż teraz myślisz o tym harfy jęku?


LELUM

Jeżeli śmierci masz wczesnej przeczucie,
Chodź, przedśmiertelne weź pocałowanie.


LILLA WENEDA

Harfa naszego ojca jest w niewoli,
A ja nie jestem jeszcze zaślubioną,
Ust moich ci dać nie mogę płonących.


LELUM

Więc rozpuść, Lillo, twoje złote włosy,
Schowaj się za nie, jako za strunami
Harfy ojcowskiej… niechaj przez warkocze
Twych koralowych ust dotknę ustami…


LILLA WENEDA

O! nie, jak prosty gołąb ja się rzucę
Na wasze łono… kochajcie mnie, bracia,
Bo mi na świecie źle, ciemno i smutno…
Lecz to zwyczajna powieść — bądźcie zdrowi.
Jeśli zapyta o mnie jakie echo,
Mówcie: umarła.

/ Odchodzi. /


LELUM

Bracie mój! Słyszałeś?
Ona ma umrzeć…


POLELUM

                        Całe piekło we mnie.
Nie więcej czułem, gdy topór okropny
Kręciłem w ręku przeciw ojca głowie,
Jak teraz, słysząc wasze szczebiotanie,
Dzieci niedoli. Nie martw się, za trzy dni
Wszyscy będziemy niczym.


LELUM

                        O! Polelum,
Ty po mnie zostaniesz.


POLELUM

                        Po tobie?


LELUM

Dla tego ciebie tak nazwała wróżka:
Gdy Lelum skona, żyć będziesz po Lelum.


POLELUM

Ja zadam kłamstwo wróżbie… ja nie będę
Z waszymi groby żył w kraju niewoli.
Świadczę się tobą, słońce, jeśli kiedy
Ujrzysz mnie żywym na brata kurhanie,
To natęż tak twe oczy, światła Boże,
Aż mi zapalisz włos na tej bezwstydnej
Głowie, co mogła wszystko, wszystkich przeżyć.
Próżno los wróży, że będę ostatnim,
Ostatnią tu będzie jaka kobieta,
Albo rzecz jaka żywa jeszcze słabsza,
Monstrum, któremu Bóg nie dał w rozpaczy
Władzy skonania — to będzie ostatniem.
Słońce zapłoni się, jakby zhańbione,
Że nie ma komu świecić, tylko gadom
I tym, co umrzeć jak ludzie nie śmieli.
Chodź! Wróżka powie nam, jak mamy skonać.

/ Wychodzą. /



SCENA IV

/ Sala w zamku Lecha. GWINONA, RYCERZE, LECH. /


GWINONA

Tak być nie może, nie, tak być nie może.
Z tym starcem trzeba skończyć… przyprowadźcie
Króla Derwida i z mego pokoju
Przynieście harfę. Klnę się wam na duszę,
Że ta dziewczyna cierpi pomięszanie;
Lub pomięszanie cierpi, lub fałszywa;
A w jej białości tyle jest kolorów
Jak na szyi gołębia… harfiarka!
Dumna, że czoło mi stawi… żebraczka!
Otóż mój człowiek.
DERWID wprowadzony przez rycerzy staje przed królową, przy nim stawiają harfę
                        Postawcie go tutaj,
Bliżej, przy harfie postawcie. Człowieku!
Widzisz, że wolę mam żelazną… słuchaj!
Błysnął ci topór synowski nad głową,
Ale miał litość nad tobą i synem
I tylko trochę urąbał warkocza,
A głowę dla mnie zostawił nietkniętą…
Widzę w tym jednak czarodziejską sprawę;
Topory wasze muszą mieć na ostrzu
Synowskie oczy; harfy, córek serca;
Ta harfa twoja dzisiaj postawiona
Przy łożu moim o każdej godzinie
Nocnej budziła mnie jękiem bolesnym,
Choć nawet wicher nocy ją nie trącił,
Ani się ciche dotknęły motyle.
Naucz mnie twego czarodziejstwa, powiedz,
Jak wy nieżywe rzeczy czarujecie?
A z córki twojej uczynię królewnę,
Synowi memu starszemu zaślubię,
Ty będziesz teściem królewica. I cóż?


DERWID

Harfa jęczała!… co mówisz, jęczała?…
Przy tobie stojąc, jęczała?


GWINONA

                        Cóż, starcze?


DERWID

Kto słyszał harfy jęk, we trzy dni skona.


GWINONA

Szalony starzec! Śmiercią mi zagraża.


DERWID

Ty, ty za trzy dni umrzesz.


GWINONA

                        Ha?


DERWID

                        Słyszałaś.


GWINONA

Nędzarzu!


DERWID

                        Trumno!


GWINONA

                        Nieszczęsny!


DERWID

                        Śmiertelna!


GWINONA

Mój niewolniku!


DERWID

                        Królowo trzydniowa!


GWINONA

Umarły!


DERWID

                        Jak pies zachrzypłaś od krzyku.


GWINONA

Śliny mam dosyć…

/ Plwa na starca. /


DERWID

                        O! Bogi! O! Bogi!
Dajcie mi oczy moje, będę płakał…


GWINONA

Ha! Zczerwieniła ci się twarz, harfiarzu.


DERWID

Tyś mie oplwała krwią.


GWINONA

                        Patrzcie, rycerze,
Ten człowiek królem był!


DERWID

                        Patrzcie, rycerze,
Oto gadzina ta była kobietą!


GWINONA

Człowiek ten kiedyś miał szacunek ludzki.


DERWID

I ta kobieta miała niegdyś ojca…


GWINONA

Proś w mego ojca imię, toć przebaczę.


DERWID

W imię cię ojca potępiam, przeklinam,
I Bogom daję piekielnym za trzy dni…


GWINONA

Za to, żem ciebie zabiła?


DERWID

                        Że dręczysz.


GWINONA

                        Ha! Więc ty czujesz?


DERWID

Ha! Więc ty się cieszysz?


GWINONA

Już nacieszyłam się, teraz zabiję.


DERWID

Ukąsisz tylko i umrę z wścieklizny.


GWINONA

Lękasz się mego zęba?


DERWID

                        Nie, choroby.


GWINONA

Rycerze, proszę, zlitujcie się nad nim.
To człowiek biedny… to człowiek szalony.
Harfiarzu, klęknij!


DERWID

                        Rzuć tu na podłogę
Twe czarne serce, pod moje kolana.


GWINONA

Nudzi mnie kłótniarz ten… Daj mu policzek.


DERWID

Stój! Splamisz ręce, ja mam twarz oplwaną.


GWINONA

Cóż to, ja sama mam bić tego króla?
Masz!

/ Uderza go. /


DERWID

Nikczemnico! Niech cię Bóg obali.
O! Serce moje! O!

/ Mdleje. /


GWINONA

                        Wynieście trupa
I rzućcie wężom.
Rycerze wynoszą Derwida.
                        Gryfie! Ty dopilnuj,
Niech do wężowej wieży rzucą starca.
GRYF wychodzi
Głupie, bez serca rycerstwo patrzało,
Gdy we mnie wzbierał gniew; kiedym ja wrzała,
To stali cicho, jak uliczne chłopcy,
Sykaniem szczwając psa mojego gniewu.
Milczeli wszyscy. Gdyby tylko jeden
Na starca słowem uderzył gryzącym
I mej bezsilnej kobiecej wściekłości
Przyszedł z pomocą, byłabym ostygła.
Lecz nie, milczeli; a jam się rzucała
W przepaść wściekłości, rozkoronowana,
Znienawidzona i nienawidząca;
Z całego serca ich nienawidząca.

/ LILLA WENEDA wchodzi. /


LILLA WENEDA

Pani! Gdzie ojca mego niosą?


GWINONA

                        Na śmierć.


LILLA WENEDA

Powiedz, na jaką śmierć ty go skazałaś?


GWINONA

Kazałam rzucić na pożarcie wężom.


LILLA WENEDA

Wężom?!


GWINONA

                        Spojrzałam wczoraj w jednę wieżę,
Która przy zamku stoi zrujnowana;
Spojrzałam: z gadzin okropne powoje
Błyszczące, pełne ślin, pną się na ściany;
A w głębokości gniazda wężów leżą,
Błyskają oczy, wiją się ogony,
I ciągły słychać świst, sykanie, gwary,
Jak w garnku wrącym. Tam, w ciemność okropną,
W tę sykającą ciemność, w to wężowe
Błoto, w ten straszny ul kazałam rzucić
Twojego ojca.


LILLA WENEDA

                        O! Boże! O Boże!
Mój ojciec wężom jest rzucony głodnym!
Węże nie będą mieć nad nim litości!
O! Więc mi skonać!


GWINONA

                        I cóż, gołębico?
Żadnego teraz ratunku, wybiegu,
Tu nie pomoże topór twego brata,
Tu nie pomogą twoje łzy… pożarty
I rozszarpany między gadzinami
Twój stary ojciec.


LILLA WENEDA

                        Ta harfa go zbawi.

/ Chwyta za harfę i wybiega. /


GWINONA

Harfa… Idź z Bogiem, wariatko smętna,
Czegoż dokażesz harfą uzbrojona
Przeciwko zemście wężów i kobiety?

/ Wychodzi. /



SCENA V

/ Sala taż sama. — LECH i SYGOŃ wchodzą. /


LECH

Sygonie, człowiek ten nie jest Salmonem.
Przy uczcie jeden mu dał w łeb talerzem:
Ten człowiek, widząc krew cieknącą z czoła,
Zawołał: octu! — Gdyby to był Salmon,
Byłby zawołał: szabli. Wiesz, co myślę?
Już postawiłem go na straży w bramie,
Zmieniwszy zbroję, razem nań wpadniemy;
Jeżeli, zamiast bronić się jak Salmon,
Będzie o życie błagał na kolanach,
Każę go jak psa powiesić i śćwiczyć.

/ GONIEC wchodzi. /


GONIEC

Lechu! Nowiny są okropne z pola.
Wenedy znów się rzucają do broni.
Lechon, najstarszy twój syn, zostawiony
Na drugiej stronie Gopła ze stu ludźmi,
Wzięty w niewolę.


LECH

Nie mówić Gwinonie!
Ona miłuje bardzo tego syna.
Każ ostrzyć miecze i naprawiać tarcze,
W ostatniej walce dzidami pokłute…
To dobrze, mój Sygonie. Bój zaczęty…
O! Syn mój biedny!… Ale te psy wściekłe
Nie będą śmieli jeńca zamordować?
Nie mówić tylko nic o tym Gwinonie,
Syna odbiję, nim się ona dowie.


GONIEC

Różne biegają straszne przepowiednie
O przyszłej walce między Wenedami;
Wszystkie te wróżby sieje czarownica
Młoda i piękna, co na łysej górze
Ma wykopany loch, podobny gniazdom
Rzecznych jaskółek.


LECH

                        Cóż za wróżby, powiedz?


GONIEC

Mówią, że wódz ich będzie miał dwie głowy,
Dwa serca, oczu czworo płomienistych,
Lecz jeden tylko oszczep, jednę tarczę.


LECH

Na Boga! Ja mu odetnę dwie głowy,
Ja mu rozrąbię tą szablą dwa serca;
Lepiej by wyszli, gdyby miał dwie tarcze
I dwa oszczepy, a mózg tylko jeden.


GONIEC

Mówią, że walka będzie oświecona
Błyskawicami.


LECH

                        Dobrze, będzie widno.


GONIEC

Ta czarownica z góry zapowiada,
Że po tej walce, martwych popiołami
Nakryta, za rok porodzi mściciela.


LECH

To przepowiednia nie dla mnie, nie dla mnie…
Nim ten popielnik wyrośnie ohydny,
Ja będę w grobie, a mój syn na tronie.
Ale to wszystko są na dzieci strachy,
I wódz ten z dwoma głowami i mściciel.
Dosyć! Już ciemno, dosyć już tych bredni!
Bić się będziemy i to jest najlepsza…
Chodźmy Salmona wypróbować męstwo.

/ Wychodzą. /



SCENA VI

/ Dziedziniec w zamku LECHA. /


ŚLAZ

/ przy bramie. — Noc. /

Trzeba Salmoństwo to skończyć… dalibóg!
Salmoństwo moje bardzo niebezpieczne
I różnych rzeczy wymaga; na przykład:
Odwagi. Gdybym wiedział, że ze zbroją
Spadają na mnie takie obligacje,
Byłbym nie tykał jej… ani tych rzeczy,
Które rycerza są… Co widzę? Chryste!
Pan mój dawniejszy prosto w bramę dąży.
Wyda się kłamstwo… po radę do głowy…
Słychać stukanie do drzwi. — Ślaz otwiera drzwi i ujrzawszy ŚWIĘTEGO GWALBERTA zatrzymuje go halabardą u wejścia.
Ktoś ty?


ŚWIĘTY GWALBERT

                        Domowi temu niosę pokój.


ŚLAZ

A więc nie wejdziesz, my żyjemy z wojny.


ŚWIĘTY GWALBERT

Puść mnie do Lecha, puść, mężny rycerzu,
Niech cię Spiritus Sanctus… O! Pohańcze!
Mówię ci, puść mnie, bo ci spadnie głowa.
Ty się wielkiemu sprzeciwiasz cudowi;
Dziś nad jeziorem, równa gołębiowi
Białością, cała powietrzem tęczowa,
Z gwiazdy sinymi, matka Chrystusowa
Pokazała się — ukląkłem, a ona:
Idź, bo stary Derwid kona,
Córka jego, mój gołąbek,
Z bolu umiera.
Tak mówiąc, w tęczy się rąbek
Owinęła postać święta,
I uniosła ją anielska sfera
Z tęczą, z gwiazdami, z tysiącem promieni.


ŚLAZ

Czemuś nie nabrał tych gwiazd do kieszeni,
Mógłbyś zapłacić teraz odźwiernemu.


ŚWIĘTY GWALBERT

Zapłacić? Święci nie płacą.


ŚLAZ

                        Czemu?


ŚWIĘTY GWALBERT

Bóg daje wszystko temu, kto jest z Bogiem.
Ale nie trzymaj mnie przed zamku progiem,
Twój upór sługę mego przypomina.


ŚLAZ

Co to za człowiek był?


ŚWIĘTY GWALBERT

                        At, łajdaczyna!


ŚLAZ

Gdzież jest?


ŚWIĘTY GWALBERT

                        Już teraz diabeł wziął do piekła.


ŚLAZ

Już w piekle?


ŚWIĘTY GWALBERT

                        W piekle.


ŚLAZ

                        Hum… dobra nowina.


ŚWIĘTY GWALBERT

Miałem łajdaka sługę, skradł mi wszystko
I spalił czaszkę wielkiego olbrzyma,
Z której ja sobie uczyniłem celę:
Tak, że w tej czaszce, gdzie niegdyś mieszkały
Bogi Walhalli, teraz się świeciła
Czystość dziewicza w gwiaździstej koronie
I odzywała się czysta modlitwa.


ŚLAZ

To jakiś sługa niewierny!


ŚWIĘTY GWALBEBT

                        Bies sługa!
Teraz ja myślę, że to sam Lucyfer
Podjął się u mnie służby i oszukał.
Lecz nie przełamie diabeł mocy Boga,
Ani piekielne pokusy przemogą.
Jeżeli jeszcze ten diabeł bezwstydny
Jest w ludzkiej skórze, to pod dyscypliną…
Lecz zdaje mi się, że to nie był diabeł,
Rycerzu, on był na diabła za głupi.


ŚLAZ

/ na stronie. /

Wolałbym, żeby trzymał się był o mnie
Pierwszej opinii. Ach! Ach! Myśl szczęśliwa!
Przemienię tego siwosza w Salmona.
Głośno.
Chodź tu, staruszku święty!


ŚWIĘTY GWALBERT

                        Dzięki Bogu,
Poganin zaczął już przezierać w światło.
Nazwał mnie świętym, do chrztu niedaleko.


ŚLAZ

/ na stronie. /

Ja ciebie ochrzczę, dalibóg, że ochrzczę!
Usalmonuję ciebie.
Głośno.
                        Przewielebny,
Już noc, Lech teraz śpi.


ŚWIĘTY GWALBERT

                        Pokaż mi drogę,
Ja go obudzę.


ŚLAZ

                        Pomyśl! To lew srogi,
Gotów się rzucić na ciebie i poźrzeć.


ŚWIĘTY GWALBERT

Więc mi to będzie wieniec męczennika.


ŚLAZ

Staruszku, ty masz oczy bazyliszka
W świętym czerepie, mnie oczarowałeś.
Już gotów jestem zaraz zejść ze straży,
Choć za to można jak nic zgubić głowę,
Lecz na usługi twoje jestem gotów.


ŚWIĘTY GWALBERT

Uczyń to, uczyń, a nagroda w niebie.


ŚLAZ

Więc mi oddadzą w niebie moję głowę?
Ja wcale innej nie żądam nagrody,
Ja moję głowę bardzo kocham, cenię;
Jeśli przyrzekasz, że jak głowę stracę,
To ją odzyskam, pójdę budzić Lecha.


ŚWIĘTY GWALBERT

Przeczuwasz prawie święte pismo boże.
Kto tutaj, mówi Chrystus, straci duszę,
A straci dla mnie, to duszę swą zyska.


ŚLAZ

Ale nic Chrystus nie mówi o głowie?


ŚWIĘTY GWALBERT

Głowa jest niczym, gdzie chodzi o duszę.


ŚLAZ

Kiedy nic Chrystus nie mówi o głowie,
To dla mnie wcale nie ma bezpieczeństwa,
Ja wolę głowę niż duszę.


ŚWIĘTY GWALBERT

                        Nędzniku!
Ja ci dowiodę, że światowe szczęście…


ŚLAZ

Ty mi dowodzisz, a twój Derwid ginie.
Lepiej-że moję zbroję weź na siebie
I postój za mnie na straży przy bramie,
To pójdę, Lecha obudzę i wrócę.


ŚWIĘTY GWALBERT

Rycerzu, daj mi zbroję i zbudź Lecha.


ŚLAZ

Stój-że tu stary, dzida w ręce prawej
Przeciwko wrogom, tak… hełm na łysinę.
Na stronie.
A teraz-że mu zamknąłem przyłbicę.
Jeśli otworzy, będzie mądry.
Głośno.
                        Stój tu…
Jeśli spytająć: Kto? Odpowiedz: Salmon.
Ja jestem Salmon… Za chwilę powrócę.

/ Wykłada się za bramę zamku i ucieka. /


ŚWIĘTY GWALBERT

/ w zbroi, chodząc wielkim krokiem. /

Więc-że to, Boże, i w rycerskim stanie
Dobrzy są ludzie, dobrzy, choć poganie.
Otóż włożyłem rycerską kolczugę,
Najświętsza Panno, patrz na twego sługę.
Oto jak rycerz spod twojego znaku,
Jak nowy olbrzym Gedeon w szyszaku,
Trąbą mi teraz tylko walić mury
I piorunować grzeszniki i króle.
Cóż to za zbrojni ludzie z latarniami?

/ LECH i SYGOŃ, z latarniami, zbrojno. /


LECH

Tu był na straży Salmon.


ŚWIĘTY GWALBERT

                        Jestem Salmon.


LECH

Sygonie, patrzaj na tego człowieka.
Jeśli to Salmon, to się znów odmienił.
To jakiś możny jest czarownik. Mówisz,
Że jesteś Salmon; Salmon straci głowę,
Jeśli się wyda, że nie jesteś Salmon.


ŚWIĘTY GWALBERT

O! Nieba… jestem Salmon.


LECH

                        Patrz no, Sygoń,
Włos mu wygląda siwy spod szyszaka,
Króciutkie nogi w łapciach spod puklerza,
To jakiś możny diabeł, możny diabeł.
O! Czarowniku, jeżeliś ty Salmon,
Po śmierci w ciało ubrany diabelskie,
To na kawałki potnę twoje ciało,
Aż dusza twoja w ogniu gorejąca
Nie będzie miała w co się ubrać… broń się!

/ Napada z mieczem. /


ŚWIĘTY GWALBERT

O! Panie! Ja nie Salmon!


LECH

                        Któż ty taki?


ŚWIĘTY GWALBERT

Nazywają mnie powszechnie Gwalbertem,
Świętym Gwalbertem. Otwórzcie przyłbicę,
Bo ja nie umiem tej klatki otworzyć.


LECH

To tak jak tamten. Wymówka ta sama.
Nędzniku, wziąłeś na się inną postać;
Przebiegły jesteś… włos ci czarny zbielał;
Jam ciebie chudym widział przed godziną,
Teraz żołądek masz pełny, i może
Płonących węgli masz pełny żołądek.
Na Boga! Czarów nie będę igraszką.
Do mnie, rycerze.
Klaszcze, wchodzi kilku rycerzy.
                        Weźcie tego diabła.
Sygoń, niech rzucą go wężom, do wieży.


ŚWIĘTY GWALBERT

Święta Maryjo! Broń twojego sługi.

/ Żołnierstwo wynosi ŚWIĘTEGO GWALBERTA, który krzyczy i wyrywa się. SYGOŃ wychodzi za nimi. Na krzyk starca wbiega GWINONA. /


GWINONA

Co to jest za zgiełk? Co to są za krzyki?


LECH

Kazałem wężom rzucić czarownika.
Ten Salmon, żono, to był zły duch mocny.


GWINONA

Węże niegłodne, dziś jadły człowieka.

/ SYGOŃ wraca. /


LECH

Sygonie! Cóż to, powróciłeś blady?


SYGOŃ.

Panie! Powracam znad wężowej wieży.


GWINONA

I tam widziałeś poszarpane członki
Człowieka w paszczy wężowej trzeszczące?
I tam słyszałeś gadzin smętne świsty?
I tam widziałeś jęczącą dziewczynę,
Która nad straszną wieżą nachylona,
Jak słowik, gdy się na węża zapatrzy,
Skrzydełek tylko lekkiem trzepotaniem
Okazywała strach?


SYGOŃ

                        Ja tam widziałem
Rzecz, która ludzkie przechodzi umysły.
Przy wieży biała księżycem dziewica
Siedzi, na harfie grająca; a przy niej
W krąg stoją węże tak wyprostowane,
Jak morska fala wzdęta nad dziewczyną;
Ona te węże czarodziejską pieśnią
Zaczarowane trzyma i spokojne;
Ale już widać, że jej białe ręce
Mdleją na strunach, że się pieśń zakończy
Z życiem harfiarki w głodnych wężów paszczy.


GWINONA

Więc wieża, gdzie ten stary człowiek?…


SYGOŃ

                        Pusta.
Spoczywa w głębi i śpi Derwid stary.
Bo wszystkie węże, pieśnią wywabione,
Są słuchaczami córki.


GWINONA

                        Zwyciężyła!
Dobądźcie z wieży starego Derwida.
O! głupie węże! O! Przeklęte gady!
Córce odebrać harfę i wypędzić.
Derwida zamknąć w podziemne ciemnice;
Czego nie zrobił wąż, dokażę głodem.
Czy go nakarmi córka, zobaczycie.


SYGOŃ

A z tym Salmonem co zrobić?


LECH

                        Zamknąć go
W jednem więzieniu z Derwidem… zamorzyć;
Oba są warci zgonu czarownicy.

/ Wychodzą. /


CHÓR DWUNASTU HARFIARZY

O! Święta ziemio polska! Arko ludu!
Jak zajrzeć tylko myślą, krew się lała.
W przeszłości słychać dźwięk tej harfy cudu,
Co wężom dała łzy i serca dała.
Słuchajcież wy! Gdy ognie zaczną buchać,
Jeżeli harfy jęk przyleci z dala,
Będziecież wy jak węże stać i słuchać?
Będziecież wy jak morska czekać fala,
Aż ścichnie pieśń i krew oziębnie znowu
I znów się staną z was pełznące węże?
Aż rzucą was do mogilnego rowu,
Gdzie z zimnych jak wy serc się hańba lęże?
    Już czas wam wstać!
Już czas wam wstać i bić i truć oręże.




AKT IV



SCENA I

/ Sala w zamku LECHA. LECH, GWINONA, GRYF. Wchodzi LILLA WENEDA. /


LILLA WENEDA

W niezawiązanej przychodzę koszuli,
Nie niosę chleba, nie mam nic przy sobie,
Lecz wy mnie puśćcie do ojca mojego,
Który od dwóch dni jest morzony głodem.
Ja go zobaczyć chcę tylko przed śmiercią,
Jam go nie mogła zbawić, więc pożegnam.
Dlatego głowę ubrałam w lilije,
W te wodne kwiaty, które u nas kładną
Dziewicom zmarłym na ostygłe czoła.
O! Pani! Spuść ty ze swojej srogości!
Ja biedna, zimne węże rozczuliłam,
I tak się do mnie gady przywiązały,
Że za mną cały kłębek biegł i syczał,
Jak pies wyjący smutnie z przywiązania.
I cóż ja winna, że węże wolały
Słuchać mej pieśni niż mojego płaczu?
A żem ja węże zimne rozczuliła,
Dlaczegóż w tobie powiększyłam srogość?
Czy ty zazdrościsz mi, pani, zwycięstwa,
Które mi ojca mego wybawiło?
O! Jeśli tak jest, to weź go za ojca,
A ja go będę na śmierć skazywała,
A ty go będziesz bronić — i zwyciężysz,
Bo ten zwycięża tu, kto broni.
Lecz nie, ja teraz jestem zwyciężoną,
Mój ojciec pewnie już od głodu skonał;
A ja chcę tylko widzieć jego ciało,
W czoło chcę tylko pocałować zimne,
Powiedzieć jego głuchemu trupowi,
Że go nie mogłam zbawić, lecz kochałam.
O! Patrz! Koszula moja niezwiązana,
Nie niosę chleba, ani żadnej strawy;
Może się boisz, że jak drzwi otworzę,
To wleci za mną jaka muszka złota
I ten ją starzec zje?… O! Pani moja,
Bóg muchy strzeże od śmierci… ta muszka
Będzie mieć jaką córkę, co ją zbawi.
Ja tylko jedna, ja nie mam nikogo,
I nikt się o mnie biedną nie upomni.
O! Proszę ja was, każcie wy mnie wpuścić
Do mego ojca głodnego.


LECH

                        Gwinona,
Na Boga, te łzy miecz mi rozhartują.


GWINONA

I ty jej wierzysz? To są łzy zmyślone,
Ona dwa razy tak płakała głośno,
Za te trzy płacze, ona się trzy razy
Odśmieje ze mnie, jeśli ojca zbawi.


LECH

I cóż ci ludzki śmiech, Gwinono, szkodzi?


GWINONA

Lechu! Śmiech ludzki jest zabójczą bronią;
Więcej on strącił koron z głów posępnych,
Niż ci się zdaje; O! Śmiech to gadzina,
Która się w sercu wyśmianego kryje
I tam go kąsa, kąsa, do krwi kąsa,
Aż wreszcie siły w człowieku omdleją
I powie sobie: jestem zwyciężony.
Śmiech nas pozbawia zaufania w sobie
I rodzi niemoc; ja znam takich ludzi,
Z których się żaden żywy śmiać nie waży;
Ci ludzie mają królestwo nad tymi,
Którzy są śmiechu ludzkiego poddani.


LILLA WENEDA

Królowo! Czegoż ty się teraz boisz?
Czy tu są tacy, co wyśmieją litość?
Widziałam w twoim sypialnym pokoju
Okno, którego nigdy nie zamykasz,
Bo w nim jaskółka uwinęła gniazdo:
Więc ty masz litość: a czy kto się śmieje,
Że ty masz litość nad jaskółką? Pani!
Więc ja znalazłam w twoim sercu litość!
Trzebaż być jeszcze, jeszcze nieszczęśliwszą,
Ażebyś ty się, pani, zlitowała?
Więc każ mi wydrzeć te spłakane oczy,
A potem zlituj się nade mną ślepą
I każ mnie wpuścić do ojca ślepego.
O! Proszę! Proszę! Każ mi wydrzeć oczy.


GWINONA

Smutny to żebrak, co grosz wydrze nudą.


LILLA WENEDA

O! Będę nudzić, nudzić, aż zezwolisz.


GWINONA

Gryfie, każ wpuścić ją do tej ciemnicy,
Gdzie siedzi ojciec jej morzony głodem.
LILLA WENEDA i GRYF wychodzą.
Lechu! Na twoję to zrobiłam prośbę.
Cóż mi tak smutny stoisz i ponury?


LECH

Gwinono, syn nasz w niewoli.


GWINONA

                        W niewoli?
Mój syn w niewoli? Mój Lechon w niewoli?
Nie… ty mnie straszysz… Nie wiesz sam, co mówisz.
On mi się dzisiaj śnił… O! Boże! Boże!
Na syna mego zgubę pracowałam.
Syn u Wenedów, Lechon u Wenedów!
Lechon… on nie ma takiej córki!


LECH

                        Żono!
Ja go odbiję.


GWINONA

                        Trupa ty odbijesz!
O! Lechu, na koń! Na koń! Na koń, Lechu!
Wszyscy rycerze! zbierz wszystkich rycerzy!
Jeśli wrócicie żywi bez Lechona,
Ja się zabiję… będę plwała w oczy!
Ja się zabiję… Cóż wy, tchórze? Na koń!

/ Wybiega /


LECH

Niech się wykrzyczy, krzyk nic nie pomoże,
Dziś za mego Lechona stu trupem położę.

/ Wychodzi. /



SCENA II

/ Błonie. /


ŚLAZ

/ wchodzi. /

Moja nieboszczka matula mówiła,
Że kłamstwem wyjdę na pana — to kłamstwo,
Co mi matula mówiła o kłamstwie —
Ergo: jeżeli więc mówiła kłamstwo,
Powinna była zrobić tym fortunę:
Umarła goła jak Lazarus, a ja
Ledwom się kłamstwem nie usalmonował
Na wieki wieków, to szczęście, że jakoś
Mojego pana zrobiwszy Salmonem,
(Niechaj mu światło wiekuiste świeci!)
Uciekłem z zamku i dobrze się stało.
Gwalbertus, mój pan, został męczennikiem
I pod imieniem świętego Salmona
Króluje w niebie, więc dobrze się stało.
Lecz to jest kwestia… quomodo uniknąć
Głodu na puszczy i zrobić fortunę?
Już próbowałem chrześcijańskiej paszy,
Już próbowałem rycerskiego chleba,
I zawsze chudy jak słomka… więc ergo,
Pan Ślaz niech rusza prosto do Wenedów —
W jakim kolorze? W kolorze Wenedów.
Jako szpieg? A fuj — nie szpieg, lecz nowiniarz.
Zemsty nowiniarz, blekotnik nowiniarz;
Człowiek ognistej mowy, krwawych zębów
I czerwonego języka.. więc ergo,
Gdy zapytają: czy widziałeś Lecha?
Widziałem; a co robi?… Gdym go widział,
To jadł Weneda z solą. A Gwinona?
Gwinona we krwi się dziatek kąpała.
A cóż się stało z naszym starym królem?
A ja pokażę tak: język wywalę
I zamknę oczy: wasz król est finitus.
A jego córka? A ja łzy jak z wiadra
Popuszczę na to i nic nie odpowiem,
Albo odpowiem jakie nowe kłamstwo,
Takie żałosne kłamstwo, że uwierzą
I jeść mi dadzą… za to, żem się spłakał.

/ Wychodzi. /



SCENA II

/ Sala w zamku LECHA. LECH, GWINONA, RYCERZE. /


LECH

Na Boga! Bądźże cierpliwą! Na Boga!
Mój oddział jeszcze z podjazdu nie wrócił.


GWINONA

Ty gadasz! A tam mój syn roztargany?
O! straszna! głupia jest cierpliwość twoja!
Jak nienawidzę w ludziach cierpliwości!
Często im wcale czekać nie potrzeba,
Ale dlatego, że ktoś prosi: *śpiesz się*,
To oni różne wynajdują zwłoki,
Aby pokazać wyższość i rozwagę,
I nad palącym się sercem panować.
Lechu! Czy wiesz ty, ile chwil potrzeba,
Aby zabito bezbronnego jeńca?
Dziwna cierpliwość! Okropna cierpliwość!
O! Lechu, jeśli mój syn biedny zginie,
To w dzień i w nocy będę ci krzyczała:
Tyś syna twego zabił cierpliwością!
Ja wtenczas będę w wyrzutach cierpliwą,
Cierpliwie będę ci kąsała serce;
We mnie ty zbrzydzisz cierpliwość… O! Kacie,
O! Kacie twego nieszczęsnego syna!
Ach! Boże, daj co gryźć mojemu sercu,
Bo ja bym teraz serce męża gryzła.
Ja wiem, co powiem: Lechu! Jesteś tchórzem!


LECH

Tchórzem nie jestem.


GWINONA

                        Więc ojcem nie jesteś!
Czymże ty jesteś?… kawałkiem żelaza?


LECH

O! Tego nadto! Nadto!… Ty dotychczas
Byłaś w domostwie samowładną panią.
Jam ci ulegał, bojący się wrzasku,
Ty napełniałaś mój dom okrucieństwem.
Na Boga, już mi to się wreszcie nudzi.
Rycerzy moich garsteczka maleńka,
Podjazdem i te siły rozerwane;
A ci Wenedzi z dwunastu się krain
Zeszli i całe okrywają pole.
Tam są olbrzymie Scyty, co krew piją
W człowieczych czaszkach, wyznawce Odyna;
Tam są Letoni, co na hełmach noszą
Rogi żywemu wyrwane turowi;
Tam jest Mazonów lekkie pokolenie,
Co głowy jako szczygły ubierają
W czerwoną krasę i pomiędzy hełmy
Migocące się niosą pióra pawie;
Nad tymi tłumy dwunastu harfiarzy;
Nad harfiarzami straszna prorokini,
Na samym szczycie ludzkiej piramidy
Błyskawicami gadająca… a ja
Z rycerzy garstką mam wstąpić w mrowisko?
Ja, co te ludy chcę wyciąć do szczętu?
Nie czekać, aż mi w noc błyskawicową
Z nieba lejące pomogą pioruny?
Szalona jesteś… szalona, kobieto!


GWINONA

O! Widzę, że już ciebie nie przełamię!
Widzę już! Widzę mego syna trupem!


LECH

Syn twój powróci, syn powróci, nie płacz.


GWINONA

O! Jużem ja go teraz opłakała.
O! Rozpacz! Rozpacz!… O! Rozpacz! On skonał.

/ LILLA WENEDA wchodzi bez wianka liliowego na głowie. /


LILLA WENEDA

Królowo! Ojca mego nakarmiłam.
Mój ojciec do mnie należy, królowo!
Widzisz, powracam bez kwiatów, bez wieńca,
W lilijach było mego ojca życie;
Ja życie ojca przyniosłam na głowie,
Jego zbawieniem ukoronowana.
Nie wierzysz? Spytaj każdego Weneda;
Lilije wodne nas od głodu bronią,
Ilekroć zboże roku nie dotrzyma.
Ty nie wiedziałaś, że ten wieniec biały
Zdziecinniałemu będzie piersią matki,
Że on go będzie ssał, śmiał się i płakał,
Podnosząc puste powieki do nieba,
Bogu dziękował za córkę i kwiaty.
O! Teraz ojciec mój!… jam go zbawiła.
Lechu, słyszałeś, jaki był warunek?
Nie pozwól, królu, żonie łamać wiary.


GWINONA

Patrz! Patrz! Patrz! Ona ojca wybawiła
I tu mnie przyszła zagłuszyć radością;
A kiedy ona mówiła o ojcu,
To ja nieszczęsna myślałam o synie;
A kiedy ona lała łzy rozpaczy,
To ja nieszczęsna krwią płakałam w sercu.
Weź ojca swego! Weź!… ja potrzebuję
Nauczyć teraz was wszystkich litości.
Jabym głaskała ręką wasze tury,
Prosząc o łaskę ich nad moim synem;
Jabym szczepiła wasze kwaśne grusze
Miodem litości… a sosen szumowi
Dałabym matki głos, jęki i prośbę.
O każcie tutaj starca przyprowadzić,
Ja go odeślę ojcem memu dziecku.

/ Rycerzy kilku wychodzi. /


LILLA WENEDA

Pani! Ty dobra jesteś, o! Ty dobra.
Już ja nie powiem, żem ojca zbawiła;
Ale, że ty mi dałaś mego ojca.
Obaczysz! Jak to serce drży z radości
Temu, kto biednym ludziom dopomoże.
DERWID wchodzi i RYCERZE.
Ojcze, wracamy do nas — ta królowa
Dała mi ciebie. Ojcze, chodź na słońce,
Bądźcie mi zdrowi, królu i królowo,
Chodź, ojcze!… Bądźcie zdrowi! Bądźcie zdrowi!


DERWID

Córko! a moja harfa?


LILLA WENEDA

                        O! królowo!
Widzisz, mój ojciec cały drży z radości.
Aleś ty pewnie, pani, zapomniała,
Że ci nie może dziękować oczyma,
Więc ja za niego leję łzy… i jeszcze
Za ojca mego muszę być natrętną:
Ja ciebie proszę, wróć mu harfę złotą,
Którą mój ojciec miał od swego ojca;
O! Wróć mu, pani, tę harfę! O! Wróć mu.


GWINONA

Przynieście harfę, którą ja kazałam
W cedrowej skrzyni uśpić rozpłakaną.


LILLA WENEDA

Ojcze, ty harfę mieć będziesz.


DERWID

                        Oddała? …


GWINONA

/ na stronie do LECHA. /

Widziałeś, Lechu, gdy wspomniał o harfie,
To z jego powiek wybiegły czerwone
Dwie łzy, ogromne łzy — czy uważałeś?
To były straszne łzy…


LECH

                        I cóż, kobieto?


GWINONA

Co?… nie rozumiesz… Córka albo harfa
Zostanie tutaj zakładnicą… widzisz,
Ten człowiek musi wybrać między dwiema,
A ja w zakładzie wezmę rzecz wybraną:
Rozumiesz? Gdyby nie te łzy czerwone,
Anibym kiedy była pomyślała,
Że tu jest wybór.


LECH

                        Już widzę, już widzę.


GWINONA

Milcz.
Do Derwida.
                        O! Derwidzie, czy Wenedzi macie
Nienasycone serca… Przed godziną,
Wiercony srogim głodem aż do kości
Byłbyś poprzestał na kawałku chleba…
Lecz teraz w miarę łask żądania rosną,
Dałam ci wolność, tyś harfy zażądał…
A otrzymawszy wszystko, będziesz mścił się.


DERWID

Każ odprowadzić mnie więc do więzienia;
Trupy się nie mszczą.


GWINONA

                        O! Twardy człowieku,
Nigdyż twe serce przede mną nie zadrży?


DERWID

Wyjm je i zobacz.


GWINONA

                        Ja ci daję wolność…


DERWID

I chcesz tu z króla uczynić żebraka?
Już mnie z postaci masz prawie żebrakiem,
Jeszcze chcesz serca mego żebraniny?
Na moje ciało ty liczysz zgrzybiałe,
Na me kolana ty rachujesz drżące,
Że mnie przed tobą powalą?… Nie, jędzo!
Nie! nie! nie!… Córko, daj mi rękę… Jędzo!
Przed tobą skonam stojąc i zastygnę,
Wtenczas twe dziecko mnie paluszkiem trąci
I padnę… padnę… ale pókim żywy,
To jestem równy tobie… król i człowiek.


GWINONA

/ do wnoszących harfę. /

Postawcie przy nim bliżej harfę złotą,
Niechaj się na niej oprze ręką drugą.
Stawiają harfę przy Derwidzie. Starzec jednę rękę na harfie, drugą kładzie na głowie córki.
Widzisz, ta harfa równa córce wzrostem;
A gdyś w niewoli był, obie zarówno
Płakały… obie jak córki… O! Teraz
Wybierz pomiędzy płaczkami, Derwidzie,
I niech wybrana idzie z tobą w lasy,
A druga córka twoja odrzucona
Ze mną zostanie… i będzie zakładem.


DERWID

Córko! Co ona mówi?


LILLA WENEDA

                        Ojcze drogi,
Ta pani harfę ci oddaje złotą.


DERWID

Tę harfę?


LILLA WENEDA

                        Ojcze, harfę.


DERWID

                        Już oddała?
To chodźmy, córko.


LILLA WENEDA

/ do GWINONY. /

                        Pani, ja powrócę,
I będę twoją niewolnicą… Ojcze!
Chodźmy już.


GWINONA

                        Harfę porzucasz, Derwidzie?…


LILLA WENEDA

Nie mów tak głośno… jam cię zrozumiała.
Okropną jesteś… zlituj się nade mną.
Jeśli mnie żywą chcesz mieć, to nie żądaj
Mieć porzuconą przez własnego ojca.
Serce mi pęknie i będziesz tu miała
Trupa, nie córkę, o! bo w moim sercu
Jest tyle złotych strun, jak na tej harfie,
Lecz wszystkie pękną od razu z boleści
Jednym wyrazem ojcowskim stargane…
I nad nim także litość miej, i nad nim!
Proszę cię, sroga, miej i nad nim litość!


GWINONA

Będziesz li zawsze jak mała ptaszyna
Skrzydełkiem w oczy bić błyszczące węża?
Jeślim wyrzekła… to chcę. Kto mi wzbroni
Spróbować serca ojcowskiego? I tu
Usprawiedliwić siebie, żem je gryzła?
Wytłumacz ojcu sama, czego pragnę.


LILLA WENEDA

O! nielitosna… Ojcze, ta królowa
Oddaje tobie tylko jedno dziecię.
Ty wybierz sobie dziecko, które śpiewa,
A zostaw dziecko, które tylko płacze…
Ja wiem, że ty mnie kochasz, ojcze drogi,
Lecz nie wybieraj mnie, bo nieszczęśliwy,
Jeżeli zechcesz o nieszczęściu śpiewać,
To znajdziesz we mnie tylko echo płaczu,
A w harfie echo nieśmiertelne. Ojcze,
Wybierz, co kochasz, a to, co odrzucisz,
Kochaj…


DERWID

                        Niebiosa!… córko, gdzie ty jesteś?…
Ja kocham moję córkę. O! Gołąbku,
Chodź i ślepego prowadź. Córko… prowadź
I wyjdźmy prędzej stąd… Córko, a harfa?


LILLA WENEDA

O! Harfa skarży się, żeś ją opuścił.

/ Trąca o struny. /


DERWID

Harfa się skarży na mnie?


LILLA WENEDA

                        Ojcze, jęczy.


DERWID

Jęczy!… Gdzie moja harfa?… czy to mara,
Czy to duch mojej harfy rozpłakanej
Stoi przede mną w promieniach; i skrzydła
Roztworzył, jakby z płaczącymi jęki
Już odlatywał do nieba… Ha!…
Lilla znów porusza struny.
                        I znów.
Słyszycie! harfa jęknęła… słyszycie?
O! Dajcie, niech ją obejmę w ramiona!
Dajcie! To córka królów rozpłakana.
Chwyta harfę, obejmuje i ucieka z nią.
Gdzie drzwi?.. rycerze, gońcie mnie z mieczami!
O! ja tej harfy nie dam… Harfy nie dam!

/ Pada piersią na harfie. /


LILLA WENEDA

Widzicie! Ręce pokrwawił na strunach.
Wstań, dobry ojcze… O! patrzcie! O patrzcie!
Usta położył na strunach, całuje,
A te niedobre struny i niewdzięczne
Usta mu krwawią… O! Struny! O! Struny!
Wy nie jesteście córkami… Królowo,
Widzisz, mój ojciec wybrał; lecz jeżeli
Myślisz ty, pani, że ja teraz płaczę
Dlatego, że mnie ojciec mój porzucił,
O! bądź przeklęta za tę myśl… To radość
Wyrywa z oczu moich łzy, to radość.
Niechaj nikt ojca mojego nie sądzi.
Dzisiaj karmiony starzec lilijami
Mnie tak całował w usta i we włosy,
I do mnie tak się przytulał rozpacznie,
Jak się do harfy odzyskanej tuli.
A że ja płaczę, to tylko dlatego,
Że przypominam ojca pocałunki
W ciemnym więzieniu… i łzy moje głupie
Pytają same serca, czemu płacze.


GWINONA

Odedrzeć starca od harfy.


LILLA WENEDA

/ podnosząc ojca. /

                        Widzicie,
On już łagodny jak baranek.


GWINONA

                        Starcze!
Syn mój najstarszy, Lechon, syn mój drogi,
Jest niewolnikiem twoim, a ta harfa
W zakładzie, moją będzie niewolnicą,
Aż mi żywego wrócisz syna.


DERWID

                        Harfa?
Ja stąd bez harfy nie wyjdę.


LILLA WENEDA

                        O! Pani!
Więc jeszcze raz się rzucę na kolana
I będę ciebie prosiła ze łzami,
Oddaj mu harfę, a mnie weź. Czy myślisz,
Że twego syna, jeśli jeszcze żywy,
Ten starzec nie da za córkę? O! Pozwól!
Niech tylko mego ojca odprowadzę,
On ślepy… tylko odprowadzę ojca,
A sama wrócę; a że ja powrócę,
To niech ci harfa ta będzie zakładem.
Ale przysięgnij, że za niewolnicę
Królewnę harfę wypuścisz z niewoli;
A gdy przysięgniesz, to ja pewnie wrócę.
Bo cóż mi teraz życie! Cóż mi życie!
O! Ty wiesz sama, że ja pewnie wrócę.


GWINONA

Jakiż mi zakład z córki niekochanej?


LECH

Na Boga! Dosyć, Gwinona! Już dosyć!
Ta córka warta dziesięciu Lechonów.
Przysięgam, jeśli z Lechonem powróci,
To weźmie harfę, Lechona i moje
Błogosławieństwo; jeśli wróci sama,
To i tak za nią, przysięgam na Bogi!
Oddasz kawałek płaczącego drewna.


GWINONA

Słyszysz! Jak mówi mój mąż, tak się stanie.


LILLA WENEDA

Dzięki wam! Dzięki! — Ojcze, dziś wieczorem
Harfę ci twoję postawię do grania.
Ty wiesz, ja dotąd nigdy nie skłamałam.
A teraz… o! królowie, do widzenia.
Przyjdzie po harfę Lilla niewolnica.
Chodź, dobry ojcze.


DERWID

                        A harfa?


LILLA WENEDA

                        Ta idzie
Za nami, ojcze.
Do Lecha.
                        Szlachetny rycerzu!
W twoim więzieniu został smętny starzec,
Także niewinny.

/ Odchodzi z ojcem /


LECH

                        Ha… to ten czarownik.
Sygonie, każ go wypuścić na wolność.
W ludziach anielstwa tyle, że nie można
Traktować jak psów… wypuścić go z wieży.
A teraz chodźmy stroić się do walki.

/ Wychodzi. /


GWINONA

Połóżcie harfę w skrzyni cedrowej… ta harfa
Dla mnie jest teraz Lechonem… Nie kładźcie
W tej trumnie z drzewa harfy… bo pomyślę,
Że syn mój drogi, Lechon, w trumnie leży;
A jeśli stanie się jakie nieszczęście
Z moim kochanym dzieckiem, to przypomnę
Tę harfę w trumnie i będę myślała,
Że sama syna położyłam w trumnie.
Natura może stąd wziąć pochop i to
Wtrumnienie harfy strasznie naśladować
Rzeczywistością. — Wynieście ją za mną.
Okropny zachód słońca — i te mury
Zdają się krwawe od promieni. — Gryfie,
Dziś w nocy będzie burza — chmury warczą.
Wy się będziecie dziś bić ostatecznie.

/ Wychodzą. /



SCENA IV

/ Grota wróżki, oświecona czerwonym blaskiem. ROZA WENEDA stoi przy otworze groty i do zachodzącego słońca śpiewa roczną inwokację. — DWUNASTU HARFIARZY. /


ROZA WENEDA

Do krwi, złote słońce! Do krwi, słońce!
Ty, ostatnie słońce, we krwi gaśnij!
Tu na walkę, wrony! Kruki! Orły!
Tu na walkę, psy wyjące smutnie!
Tu na walkę, chmury z piorunami!
Tu, szumiące wichry!… Słońce, gaśnij!
Kruki! Orły! Wichry i pioruny,
Dajcie hasło! Chmury, dajcie hasło!

/ Słychać daleki grom /


HARFIARZ

Grom usłyszał i odzywa się głucho.


ROZA WENEDA

Do mnie! Do mnie! Do mnie! Tu, pioruny!
Tu, nad głową moją jako wieniec.
Niech ja mściwa z was mam włos — pioruny!
Kiedy wyjdę z groty w krew rozlaną,
Gdy za ojca mego stanę tronem,
Słuchająca jęków i czerwona
W krwi wyziewach, w koronie z błyskawic.


HARFIARZ

Cóż ci mówią wróżby? Cóż wyrzekły?


ROZA WENEDA

Człek na człeka jak pies pójdzie wściekły.
Grom czerwony się gryźć będzie z błękitnym.
Krew poniesie z sobą tron Derwida
I król będzie płynął z harfą, z tronem,
Jako kawał kry.


HARFIARZ

                        O! Biada! Biada!


ROZA WENEDA

Okropniejszą rzecz widziałam blada.
Krew podmyła tron i wzięła z sobą.
Król na tronie włosy rwał i rzucał,
A pioruny je paliły w powietrzu.
Lecz nie mówcie nic jutrzejszym trupom.


HARFIARZ

Cóż wyrzekły wróżby, powiedz, straszna?


ROZA WENEDA

Wczoraj kości warzyłam na polu,
Mózg gotował się w czaszkach człowieczych
I wilgotna kość jęczała na ogniu.
Słuchająca wrzasku tych umarłych,
Pomazałam krwią zamknięte oczy…
I nagle!
Widmo straszne wyszło z ognia do mnie
I zawiodło mnie na walkę duchów.
Słuchajcie!
Wódz dwie głowy miał: wtem jedna głowa
Oczy nagle jako trup zawarła,
Spadła na nią iskra piorunowa;
I ta głowa smętna, już umarła,
Jęła smutnie mówić z drugą żywą,
Aż skry zjadły jak smolne łuczywo
Rozpłakaną tułowu koronę.
I spojrzałam w drugą walki stronę,
Odwróciwszy się jak od gasnącej głowni
Od półmartwej osoby.
I tam stali ludzie w szyku, równi,
Równi, zimni, biali jako groby,
Miecz je walił, gdy piorun był niemy,
Czasem walił piorun i miecz razem.
Wtem ktoś cicho wykrzyknął: giniemy!
I tysięcy sześć… nietkniętych żelazem…
Sześć tysięcy bez ducha upadło,
Jakby je kto struł… Nadeszłam z nożem…
Otworzyłam jeden tułów trupowy,
I znalazłam, że w nim serce zbladło
I tak trzęsło się jak liść olchowy:
Więc plunęłam temu sercu w usta
I rozcięłam drugą pierś dla ptaków;
Lecz znalazłam w niej kłębek robaków
Zamiast serca.. I pierś trzecią rozdarłam
I spojrzałam w nią… lecz była pusta!
I nie było w niej serca! Jak chusta
Zbladłam we śnie i we śnie umarłam,
Widząc, że w niej serca nie było!


HARFIARZ

Cóż to znaczy?


ROZA WENEDA

                        Nad naszą mogiłą
Wejdzie słońce, lecz nie mówcie ludowi.

/ Dwunastu wodzów wchodzi do groty. Wszyscy różnie ubrani. Jedni na hełmie turze, drudzy jelenie mają rogi, u innych tylko pióro pawie lub czaple. Pancerze z siatki lub z łuski. Miecze olbrzymie w rękach. /


ROZA WENEDA

Oto wodze są… Cóż, piorunowi?
Wiele ludu?


WÓDZ

                        Dwanaście tysięcy.


ROZA WENEDA

Pijcie z czaszek tych i bladej śmierci
Urągajcie się, pijąc — niech wyje.


WÓDZ

Cóż ci mówiły wróżby?


ROZA WENEDA

                        Jeśli podczas walki
Ojciec mój z harfą złotą na kamiennym tronie
Zagra pieśń, owę straszną pieśń, od trzech pokoleń
Nie słyszaną; to przy nas zwycięstwo.


WÓDZ

                        Twój ojciec
I harfa jego złota w niewoli


ROZA WENEDA

                        Bez wiary!…
Ojciec mój na tronie czarnym stoi
Za swą harfą, jak za słońcem czerwonym.
Każdy harfy ton jak rycerz w zbroi
Na rumaku wybiega szalonym;
Jako rycerz-duch głos każdy leci,
I obala z rumakami rycerzy.
Ile strun, tyle wężów wybieży
Z harfy ojca i oczyma zaświeci,
I skrzydłami ognistymi okręci
Wojsko Lecha.


WÓDZ

                        Gdzież wódz jest dwugłowy?


ROZA WENEDA

Nie wierzycie mi, ludzie przeklęci?
Rzućcie czary te w krąg Derwidowy.
W kręgu trupich głów wodza postawię.


WÓDZ

Nie uwierzym, aż ujrzym oczyma.


ROZA WENEDA

Ty, co nosisz złote piórko pawie,
Migocące od pierwszych błyskawic,
Odwal kamień, ten kamień olbrzyma…
Cóż? Nie możesz?… Więc dwanaście prawic
Niech ten kamień odwali… choć ruszy.


WODZE

Nie możemy.


ROZA WENEDA

                        Więc rękami go duszy
Ja podniosę… i niech idzie do piekła.


WODZE

Cudy! Słowo zaklęte wyrzekła
I ten kamień wstał.

/ ROZA WENEDA wchodzi, odwaliwszy kamień, do podziemnego lochu i wyprowadza LELUM i POLELUM, przykutych za ręce łańcuchem do siebie. /


ROZA WENEDA

                        I wódz się zjawił.
Patrzcie! Łańcuch, co ręce pokrwawił,
Z dwóch uczynił jednego człowieka…
Chodź tu między czaszki, wodzu blady,
Bo już piorun niespokojny szczeka…
Włożę wam zbroję.
Kładzie na czoła braciom dwa hełmy i złączonych razem uzbraja jak jednego rycerza… Tarcza olbrzymia na ręku Lelum zawieszona obu braci zakrywa. Polelum w prawą rękę wolną od łańcucha miecz bierze… Roza Weneda, zawieszając tarczę, mówi do Lelum:
Ty będziesz bronił swego brata tarczą.
Do Polelum.
Ty go zakryjesz miecza błyskawicą…
Biada! Kto swego nie dopełni! Biada!
Jesteście jednym rycerzem, mścicielem;
A gdy nie będzie was, to jęk żałosny
Przeleci wieki i zwiąże imiona.
Jęk jeden będzie po dwu zgonach waszych;
Po waszych sercach roztrzaskanych w piersi
Jedna zostanie żałość w tej ojczyźnie,
Nierozróżniona, jako w sercu matki…
Krwi! Krwi ofiarnej!


POLELUM

                        Weź z mojego łona.


ROZA WENEDA

Tu krwi potrzeba obcej, z niewolnika.
Wchodzi do lochu i wyprowadza na scenę LECHONA.
To syn królewski. Patrzcie! Jaki blady.


LECHON

Zlitujcie wy się ludzie mej młodości!
Ta grota pełna przerażeń i wasze
Twarze są blade i przygotowane
Do zemsty. Wiem ja, że wy macie prawo
Mścić się nade mną i odebrać życie:
Lecz gdyby tutaj była moja matka,
Królowa dumna i sroga kobieta,
Ona by was tu przekonała łzami,
Że ja potrzebny jestem na tym świecie
Jak słońce, księżyc… jej i wam potrzebny.
Że wam śmierć moja na nic się nie przyda,
A życie moje jeszcze może zdać się…
Nie zabijajcie mnie, nie zabijajcie!
Król wasz u mego ojca niewolnikiem,
Za syna swego ojciec odda króla;
Za mój włos każdy da wam ziemi włokę…
A patrzcie, jakie ja mam gęste włosy;
Matka je moja nieraz całowała…
Czy tu nikt nie ma matki?… A więc jeszcze
W sierotach większa być powinna litość.


ROZA WENEDA

Krwi tej nie wezmę… za podła. Idź jęczeć!
Wpycha Lechona do lochu.
Czerwieńszą znajdę krew w sercu gołębia.
ŚLAZ wchodzi prowadzony przez dwóch wenedyjskich rycerzy.
Cóż to za człowiek?


ŚLAZ

                        Ja tu dobrowolnie
Przychodzę, proszę wierzyć… dobrowolnie.


ROZA WENEDA

Lechitą jesteś?


ŚLAZ

                        O! Gdyby nie respekt
Dla was, rycerze, i dla tej mocarki,
Wziąłbym pytanie za obelgę. Mówcie
Że ja pies… dobrze; mówcie, że ja sowa…
Dobrze; mówcie, że bocian… doskonale! …
Lecz mówić, że ja Lechita!… mnie?… w oczy!…
Gdybym nie mienił to być uchybieniem,
Plunąłbym w oczy temu, kto zapytał,
Czy ja Lechita… Cóż to? Czy mi z oczu
Patrzy gburostwo, pijaństwo, obżarstwo,
Siedem śmiertelnych grzechów, gust do wrzasku,
Do ukwaszonych ogórków, do herbów?
Zwyczaj przysięgać in verba magistri?
Owczarstwo?… czy to wszystko mam na twarzy?
Jeśli tak, wodą mnie zlejcie gorącą,
Niechaj oblezie ze mnie pierwsza skóra.


ROZA WENEDA

Milcz.
Do Wenedów.
                        Gdzie pojmaliście tego człowieka?


RYCERZ WENED

Dążył od strony Lechitów i wiele
Okropnych rzeczy w drodze opowiadał.
On widział króla naszego Derwida
Zamęczonego, siostrę twą zabitą.


ROZA WENEDA

/ do ŚLAZA. /

Piekielny! Kłamiesz.


ŚLAZ

                        Klnę się na te czaszki,
Ja sam wre zemstą, ja sam zemstą płonę;
Dajcie mi w ręce cokolwiek, miecz, rożen,
Pierwszą broń dajcie, a ja mścić się będę.
Szlochając.
Ten król szanowny! Ten starzec sędziwy!
Ta niebotyczna królewna!… miecz dajcie,
Jeśli potrzeba wodza — będą wodzem;
Jeśli człowieka tylko trzeba — jestem;
Jeśli tygrysa, adsum; jeśli księdza —
Do usług; jeśli Ganimeda — zgoda.


ROZA WENEDA

Mówisz o zemście?… tu zemsta pod ziemią.

/ Bierze nóż i wchodzi do lochu, gdzie Lechon zamknięty. /


POLELUM

Lelum, noc bliska.


LELUM

                        Umarła — słyszałeś.
Cicho, mój bracie, zda mi się, że duch jej
Tu, na łańcuchu stoi między nami
I lekką śmierci dłoń na głowy kładnie.
Czy ty nie czujesz umarłej dotknięcia?
Ona tak pójdzie z nami w bój okropny
I serca nasze przejrzawszy do głębi,
Pogardzi, jeśli serca zadrżą strachem.
O! Lillo! Tobie ślubuję dziś duszę!
Ducha ty weźmiesz ulatującego.
O! Śmierci! Śmierci! Krwawej śmierci Boże!
Jakże to łatwo być odważnym w boju!
Nieszczęśliwego Bóg nie zrobi tchórzem.
Gdzie są harfiarze? Niech idą za nami
Z harfy złotymi… nie trzeba harfiarzy!
Umarli lepiej widzą i śpiewają
Tę pieśń o sercach strzaskanych boleścią,
O ściętych mieczach i zgasłych nadziejach.
Oni jedynie wiedzą, ile warte
Życie człowieka, ile ulatuje
Ludzkiego szczęścia w czerwonych płomieniach,
Które trzaskają ciało bohatera.
Już o umarłych tylko dbam i Boga,
O nic na ziemi.

/ ROZA WENEDA wychodzi z lochu z dymiącym się nożem. /


ROZA WENEDA

Patrzcie! nóż czerwony
W sercu Lechona był… patrzcie, czerwony,
Pomażę sobie brwi tą krwią… zobaczę
Dusze umarłych — i wy zobaczycie…
Tam w zczerwienionej ciemności powinni
Zjawić się krwawi: król harfiarz z dziewczyną;
Lecz kto przemówi do umarłych, skona.
Wchodzi DERWID i LILLA WENEDA.
Widzicie! O! Widzicie, idą trupy!
Ja wywołałam je spod ziemi — przyszli.


LILLA WENEDA

Przyprowadziłam wam ojca z niewoli.
Oto wasz ojciec.


DERWID

                        Cóż to? Nie poznali?
Posadź mnie, córko moja, na kamieniu,
Cóż?… nie poznali!


ROZA WENEDA

                        Bez harfy przyszedłeś…


DERWID

Niebiosa!
Zrywając się.
                        O! Ja przyszedłem bez oczu!
Wydarte moje oczy płakać będą,
Jak się dowiedzą o tym. — O! Gadzino,
Czy ty się z harfy mojej urodziłaś,
Że ty mnie witasz tak? Lilla, daj rękę,
Prowadź mnie dalej.


LILLA WENEDA

                        Gdzie, ojcze?


DERWID

                        Do wężów,
Które ty pieśnią tak ułaskawiłaś,
Że mi nie będą gryzły serca.


LILLA WENEDA

                        Ojcze!


DERWID

Gadzina córka; gdy mi darto oczy,
Myślałem, że ta córka wydrze oczy
I włoży w moję czaszkę swoje oczy;
A teraz widzę, że mi wydrze serce
I włoży w swoje piersi puste. — Harfo!
Ty jesteś harfą bez strun! Czarownico!
Tak witać ojca? Kiedym tu przychodził,
Skakały na mnie psy, wyjąc z radości;
A ty, jako kruk, widząc te czerwone
Oczy, zaglądasz w nie i głodnym dziobem
Wyjadasz mi łzy czerwone, ostatnie.
O! Bogdaj pierwszy z tych piorunów złotych
Pomścił się za mnie…


ROZA WENEDA

                        O! Bogdaj mnie piorun!
Bo ty bez harfy przyszedłeś o! królu!
I dziś upadniesz na stos… bez królestwa.


LILLA WENEDA

Nie, on zwycięży dziś, bez młodszej córki.
Ale przez córkę młodszą dziś zwycięży.
Widzisz, płaczący usiadł na kamieniu
I duma jako stary bocian ślepy.
Bądź ty mu córką. Niech kto pójdzie za mną
I złotą harfę przyniesie.


ROZA WENEDA

                        Co mówisz?
Harfę odzyskasz… jak?


LILLA WENEDA

                        Za harfę złotą
Sama się oddam Lechom… i zostanę.


ROZA WENEDA

Więc idź, bo harfa zwycięży.


LILLA WENEDA

                        O! Siostro,
Jeśli chcesz harfy… i mnie pragniesz widzieć
Żywą… Lechona mi daj niewolnika!
Za mnie królowa wydać obiecała
Harfę — a moje życie da za syna.


ROZA WENEDA

Więc zginęliśmy, bo Lechon zabity.
Do Ślaza.
Kłamco ohydny! Rzucić go ze skały.


LILLA WENEDA

Nie plamcie wy krwią tej godziny smętnej
I mej śmiertelnej koszuli… Ten człowiek
Niech idzie ze mną po harfę.


ROZA WENEDA

                        Co mówisz?
Ty nie odważysz się wrócić do Lecha.


LILLA WENEDA

O! Siostro moja, jam się obeznała
Ze śmiercią; wierzaj, ja wam harfę przyślę,
Mówisz, że harfa ta wam da zwycięstwo?
O! Zwyciężajcie i bądźcie szczęśliwi!
Klęka przed ojcem.
Ojcze! Błogosław mi — może nie wrócę,
Ale ci lutnię twoję przyślę złotą;
A jeśli jaka struna z najmaleńszych
Zajęczy, kiedy zagrasz pieśń tryumfu,
Pomyśl, że struna ci ta przypomina
Najmłodsze dziecko i uderz ją ręką,
Niechaj nie płacze.
Wstaje i do Ślaza mówi.
                        Chodź ze mną, człowieku,
Chodź! Chodź! Pójdziemy po harfę.

/ Wychodzi ze Ślazem. /


ROZA WENEDA

                        Zwycięstwo!
Ten starzec usnął, córki swojej płaczem
Ukołysany… patrzcie! Cóż jest ojciec!!!
Nieście śpiącego na tron Derwidowy.
Zwycięstwo! Sto serc ludzkich.. za zwycięstwo!

/ Wychodzą. /


CHÓR DWUNASTU HARFIARZY

O! Ileż trzeba ofiar! Ile jęku!
Nim zemsty straszna noc jak piorun błyśnie!
Oto zwycięstwa moc w gołąbki ręku;
Tu wodza rąk dwie bratnich łańcuch ciśnie;
Tu król, co jękiem harf zwyciężyć mniema
I głośniej grać… niż mrący ludzie jęczą;
Tu wróżka z krwią na rzęsach stoi niema
I słucha, jak na mieczach miecze brzęczą;
I widzi strasznych czynów ludzkich końce,
Przeczuwa boży sąd… A gdy noc głucha,
To z wiary mrącym ludziom robi słońce,
Woła piorunów, patrzy, jak biją… i słucha.




AKT V



SCENA I

/ Sala w zamku Lecha oświecona od gęstych piorunów. LECH, SYGOŃ, ŚWIĘTY GWALBERT. /


LECH

Na koń! Straż przednia pierzchła.


ŚWIĘTY GWALBERT

                        W imię krzyża
Dajęć zwycięstwo.


LECH

                        W czyjekolwiek imię,
Biorę, gdy dajesz; jeśli nie dasz, wydrę.


ŚWIĘTY GWALBERT

Każ mi dać konia, bo dzisiejszej nocy
Najświętsza Panna, w celi mej spalona,
Objawi mi się nad najświętszym trupem,
Nad krwią najbardziej Bogu ukochaną.
Każ mi dać konia.


LECH

                        Ha, pioruny biją.
Jakby się walił świat… Straż przednia pierzchła,
Hej! miecz Rolanda…
Wchodzi GWINONA w żałobie.
                        Moja czarna żono..
Siedź w zamku… i każ wieżycom na czole
Położyć gwiazdę z ognia;… Ile razy
Pioruny zgasną, a we krwi utonę,
Wypłynę z koniem ku twemu ogniowi.
Pocałuj dzieci… Uśpić je musiało
Parne powietrze.


GWINONA

                        Arfon się piorunów
Lęka i płacze.


LECH

                        Czy chory?


GWINONA

                        Zalękły.


LECH

Na koń, rycerze, a ty zamknij okna,
Żeby nie wleciał tu na miejsce męża
Piorun czerwony. Lechici, do broni!

/ Wychodzą wszyscy prócz GWINONY. /


GWINONA

Chodźcie tu, dziewki, bo mi samej straszno!
Wchodzą dziewice.
Czy która bajek nie umie? Niech gada,
Bo mi tak straszno, jak w śmierci godzinę.
Wiecie, że mój syn już pewnie nie żyje,
Ona po harfę ojca nie wróciła…
Pewnie nie żyje mój syn! Ale jeszcze
Ja mam nadzieję… Ach! jak mi okropnie!
Wy także wszystkie jesteście strwożone,
Jak białych stado łabędzi. Tej nocy
Coś okropnego stanie się… Dziewczęta,
Idźcie spać — sama zostanę wam strażą.
Dziewice wychodzą.
W powietrzu jakiś straszny piorunowy
Zapach i dziwne skargi i płakanie,
Jakby się skarżył mój syn opuszczony
I wołał: matko! matko! matko!… ha! ha!
Wchodzi LILLA WENEDA.
Czy syn mój przyszedł z tobą?…
Lilla Weneda odpowiada gestem rozpaczy.
                        Nie dręcz ty mnie,
Ale odpowiedz prosto, że zabity,
A jeśli żyje, odpowiedz, że żyje;
A ja wygryzę twe błękitne oczka
Pocałunkami… O! Powiedz, że żyje.
Lecz jeśli? Jeśli mój syn?…


LILLA WENEDA

                        Ty okropna…


GWINONA

/ zbliżając się wściekle, lecz z wolna. /

Jeśli już?… mój syn… już…


LILLA WENEDA

                        Przy bramie czeka…


GWINONA

Mój syn!


LILLA WENEDA

                        Na harfę moję czeka człowiek.


GWINONA

Harfiarko.

/ Chwyta ja za szyję. /


LILLA WENEDA

                        Pani sroga, ty mnie dławisz!


GWINONA

Harfiarko!


LILLA WENEDA

                        O! o!


GWINONA

                        Krzycz! Krzycz, krzycz! harfiarko.
Zrywa pas i dusi Lillę Wenedę.
Krzycz, uduszona… A co?… już bez ducha!…
Do mnie, dziewice! Do mnie… trup jest ze mną.

/ Wbiegają dziewice. /


DZIEWICA

Jakie to wrzaski?


GWINONA

                        Co?


DZIEWICA

                        Tu coś upadło?


GWINONA

Ten trup.


DZIEWICA

                        Okropność! Okropność! Okropność!


GWINONA

Okropność… to ja udusiłam wstążką…
Czy się boicie tknąć rękami trupa?
Ha?…


DZIEWICA

                        Uduszona?


GWINONA

                        Oni mi zabili
Syna…


DZIEWICA

                        O! Biedne! Bielutkie stworzenie!
Cóż ci zawinił biedny gołąbeczek?
Pozwól przynajmniej, że ją ubierzemy
W srebrną bieliznę, w bławatki, w narcysy;
I zaśpiewamy nad umarłą lament.
O! Jak te piersi krąglutkie ostygły!
Jak te nóżeczki zimne zbłękitniały!
Pomóżcie, siostry, wynieśmy ją razem
Z tego pokoju, gdzie przez okna czarne
Ciekawe patrzą błyskawice z krzykiem.
Ostrożnie! Nóżki owińcie koszulą;
Ona się do nas uśmiecha… Ostrożnie!

/ Wynoszą ciało LILLI WENEDY. /


GWINONA

Gdym ją dusiła, dziesięć matek było
We mnie zamkniętych… teraz przerażona,
Że wszystkie we mnie syczące gadziny
Ucichły… jestem jak trup… Co uczynię?
A ha… odeślę Derwidowi harfę.
A sama włożę zbroję… w krew się rzucę…

/ Wychodzi. /



SCENA II

/ Pole przed zamkiem LECHA. /


ŚLAZ

/ stukając do bramy. /

Hej! hej! Czy jest tam kto? Czy tu pioruny
Wybiły ludzi? Czy się pan odźwierny
Powiesił? hej! hej!… pies wyje żałośnie.
Mości psie, proszę, przypomnij królowej
Że ja tu czekam na harfę… hej! hej! hej!…
Nikogo… tylko psy żałośnie wyją
Jakby tam w kogoś miał uderzyć piorun…
Hau! hau… bogdajbyś zdechł! Bogdaj cię piorun!
Hau… hau… czy w panu swoim wąchasz trupa?
Czy śmierć kościana ci przeszła pod nosem?…
Brrr… aż mi zimno… Cóż to są za mary?

/ Otwiera się brama, wychodzą dziewice w bieli z pochodniami, niosąc skrzynię od harfy zamkniętą. /


DZIEWICA

Człowieku!


ŚLAZ

                        Jestem.


DZIEWICA

                        Oto jest w zamknięciu
Harfa Derwida; odnieś ją i powiedz,
Że dotrzymuje przysięgi Gwinona.


ŚLAZ

Włóżcie mi, proszę, pudło na ramiona,
Piękne dziewoje.


DZIEWICA

                        A śpiesz się, człowieku…

/ Wychodzą. /


ŚLAZ

Pełno teraz po drogach ludzkiego rozcieku,
A śmierć pod swoję kosę głupich ludzi garnie,
A pioruny jej świecą z nieba jak latarnie.
To zaś mój święty Gwalbert zowie światłem wieku…

/ Wychodzi ze skrzynią na ramionach. /



SCENA III

/ Pole walki, noc błyskawicowa. LECH i SYGOŃ wchodzą. /


LECH

O! mój Sygonie! To walka olbrzymów!
Pioruny przeciw nam; bo tylko słuchaj…
Już przez szeregi na pół wyrąbane
Przelatywałem na wskroś… już oczyma
Sięgałem w samo krwawe serce wrogów,
Już byłem wpadał… tam, gdzie pod dębami
Starce, pochodnie, harfy zgromadzone
Pod skrzydłem siedzą błyskawic, jak owce
W burzę pod gruszą tulące się wiankiem:
Jużem miał w rękach króla… kiedy nagle
Piorun nad głową moją roztrzaskany
Zabił mi konia.


SYGOŃ

                        Panie, rzecz straszniejsza!
Spotkałem czarne straszydło dwugłowe…
Spotkałem wodza Wenedów.


LECH

                        Czy straszny?


SYGOŃ

Wódz ten dwie głowy ma na jednym ciele,
Czasem się obie głowy razem schodzą,
I plączą rogi na hełmach ogromne:
Czasem się jedna zaiskrzona ciska
Z wściekłością węża na ludzi… a druga
Patrzy spokojnie i szuka oczyma
Serc w naszych piersiach.


LECH

                        Za mną! Ja go znajdę…

/ Wybiega. /


SYGOŃ

Włos mi osiwiał… ale tak okropnej
Nocy za życia mego nie widziałem.
Chorągwie toną we krwi… jednę piorun
Zapalił złotym płomieniem i bladość
Lekkiego ognia rzucił ludziom w twarze…

/ LELUM i POLELUM wchodzą. /


LELUM

Lech! Lech! Lech!

/ Napadają na Sygonia. /


SYGOŃ

                        Wodzu ohydny Wenedów,
Jeśli człowiekiem jesteś, będziesz trupem.

/ Biją się. /


POLELUM

Zakręć łańcuchem koło niego… i zwiąż.

/ Gdy Polelum walczy, Lelum obiega w koło Sygronia i okręca mu łańcuch na gardle, tak że Sygoń zostaje powieszony na łańcuchu, który łączy ręce bratnie. /


LELUM

Teraz rozbieżmy się, łańcuch udusi.


POLELUM

Zacharkał… puść go.


LELUM

                        Leży uduszony.
Odwijają łańcuch, Sygoń się wali trupem.
Na łuku moim kładź zatrute strzały.
O! Gdyby ojca harfy jęk — o! Gdyby
Jeden jęk tylko harfy Derwidowej,
A z wszystkich byłyby — o takie trupy.

/ Wychodzą. /



SCENA IV

/ Pole toż samo. LECH, SYGOŃ zabity. /


LECH

Sygoń! Tu do mnie! Sygoń! Znów zabiłem
Ludzi dwunastu, miecz mi się wyszczerbił.
Co widzę! Stary Sygoń leży trupem?
O! Zemsta! Zemsta!

/ Wchodzi ŚWIĘTY GWALBERT z krzyżem. /


ŚWIĘTY GWALBERT

                        Jęki króla słyszę.


LECH

Zdejm z niego zbroję i zobacz, gdzie ranny?


ŚWIĘTY GWALBERT

Na ciele żadnej nie odebrał rany,
Lecz ma zsiniałą twarz jak powieszony,
Albo zabity piorunem.


LECH

                        O, zemsta
Nad piorunami!…

/ Wychodzi. /


ŚWIĘTY GWALBERT

                        Biedny poganinie,
Chodź, ja dam tobie pogrzeb chrześcijański.

/ Wychodzi, ciągnąc trupa. /



SCENA V

/ Monument z druidycznych kamieni w lesie. — DERWID na tronie kamiennym, w około dwunasta harfiarzy na dwunastu siedzi komieniach, przy każdym harfa złota i pochodnia w ziemię zatknięta, ROZA WENEDA stoi za ojcem na tronie. Dąb Derwidowy na prawo. /


DERWID

Cóż, jeszcze nie ma harfy, a ja słyszę
Jęki narodu i szelest płynącej
Krwi… Jeszcze nie ma harfy — o! Bogowie!

/ Wchodzi Wened ranny. /


WENED

Przybiegłem ranny. Lechici nas łamią,
Lud czeka pieśni.


DERWID

                        O! Boże! O! Boże!


WENED

Ja konam, królu, graj pieśń… ja umieram.

/ Pada i kona. /


DERWID

/ wstając na tronie i rwąc włosy. /

Pioruny, bijcie we mnie! O! Pioruny!
Bądźcie wy królem!Aa ja będę harfą!
Królestwo moje to puch jak te włosy,
Które wiatr bierze z krwią moją wyrwane.
O! wichry, rwijcie mi włosy! O! Wichry!

/ LELUM i POLELUM wchodzą. /


LELUM

Ojcze, giniemy, graj pieśń.


DERWID

                        Idźcie skonać,
Ja nie mam harfy.


ROZA WENEDA

                        Ustąpcie się wszyscy,
Już słyszę harfę idącą, już słyszę…
Uderzcie w tarcze, niech się zejdą wodze.
Ta pieśń uczyni z nich nieśmiertelniki.
A wszyscy, co ją usłyszą, żyć będą,
A wszyscy, którzy nie usłyszą, pomrą.

/ Wchodzi ŚLAZ z harfą w skrzyni /


ŚLAZ

Otom się dobrze wam zasłużył, ludzie…
Przynoszę harfę — gdzie postawić?


ROZA WENEDA

                        Daj tu…
O dąb oparta królewski, niech czeka.


ŚLAZ

A wam królowa kazała powiedzieć,
Że dotrzymuje przysięgi.


ROZA WENEDA

                        Precz, wężu.


ŚLAZ

A to i dobrze, schowam się w bagniska.

/ Odchodzi. /


ROZA WENEDA

Królu! zwycięstwo daj twemu ludowi.
Wchodzi wodzów dwunastu z obnażonymi mieczami, wszyscy krwawi.
Oto są wodze i pieśni godzina.
Ojcze, przy dębie Derwidowym harfa.


DERWID

/ wstaje z tronu i zbliża się do harfy. /

O! jak mi serce drży! Czy ja potrafię
W złociste struny uderzyć? Już słyszę
Serca bijące w ludziach — gdzie ta harfa?
Czekajcie! Jak mi drży serce; gdzie harfa?
Już czuję w sobie, że wy zwyciężycie,
Jeżeli duszę w pieśń przeleję całą,
A duszę już mam w rękach, tu… jak piorun,
Jak piorun całą ją cisnę na struny
I spiorunuję pieśnią.
Dotyka się omackiem skrzyni harfowej.
Harfa w skrzyni,
Wenedo, otwórz.
ROZA WENEDA zdejmuje wieko ze skrzyni harfowej i cofa się, odciągając ojca za rękę. W skrzyni bowiem zamiast harfy widać umarłą Lillę Wenedę w śmiertelnej koszuli, z wieńcem bławatkowym na głowie.
                        Puszczajcie do harfy!
Dlaczego wy mnie trzymacie za szaty?
Dlaczego wstręty czynicie starcowi?
Ja jestem pełny ducha! — ja się wyrwę
ta pieśń moja będzie nieśmiertelną.
Wyrywa się z rąk córki i kładzie ręce na twarzy zmarłej Lilli Wenedy.
Cóż to? Rzecz jakaś zimna… to nie struny.
Ja pod palcami mymi czuję trupa.
Co to jest? O! To nie harfa… to ciało
Mojej umarłej córki.
Chwila milczenia. Roza Weneda chce ojca odprowadzić od ciała zmarłej, starzec nie daje się córce.
                        Precz, gadzino!
Tu moja tamta córka… tu, tu w trumnie.
O! o! umarła! — Czekajcie! Czekajcie!
Bo tu jest także pieśń, te złote włosy,
Na których będę grał. — Ja ciebie widzę!
Dzieweczko moja, widzę!… o! Ja znajdę
Twoje usteczka… O! Nie odrywajcie,
Nie odrywajcie wy mnie od niej, proszę!
Nie odrywajcie.


ROZA WENEDA

                        Cóż to, nie słyszycie
Tej pieśni z łez królewskich? Idźcie skonać!


DERWID

O! O! Gołąbek mój martwy! O! Martwy!
O! Już na wieki martwy.


HARFIARZ

Ojciec płacze.


DERWID

Ja ciebie widzę, córko! Twoja postać
Stoi mi w jamie, tu, powydzieranych
Oczu. — Ja ciebie widzę w grobie głowy.
O! Gwiazdeczkami ukoronowana
W pachnącym cedrze, lampo pełna blasku.
Wychodzisz z rączki otwartymi… O! o!
Tu! Czy widzicie? Tu śmieje się płacząc…
Umarła moja, najmilsza umarła!
Moja jedyna!


ROZA WENEDA

                        Wiedziałam ja dawno,
Na jaką zwołam was pieśń, potępiony
Ludu przez Boga… już dawno widziałam
Na waszych czołach napisane krwawo
Życie trzydniowe… Cóż!… czemu tak bladzi?
Któż tu jest kłamcą? Los? Czy ja? Czy rozpacz,
Która niechcących umrzeć oszukała?
Gołębie serca! O! Jak wam leniwo
Do kończącego wszystko grobu!… Trzeba
Was było wszystkich oszukać i śmierci
Pędzić, jak białą trzodę owiec, w gardło.
Nie dosyć jeszcze?… O! Wy, moje włosy
Wyrwane, w garść się wężów przemieniajcie
I dla strupiałych ludzi bądźcie biczem!


PIERWSZY Z WODZÓW

Wróżko! Przyrzekłaś nam zwycięstwa harfę.


ROZA WENEDA

Ja ci przyrzekłam? co?… Chodź tu i patrzaj!
I ty myślałeś, że więcej jest głosu
W strunach, niż w trupa niewinnego ciszy?
Gdzież taka harfa jak ten trup? Gdzie takie
Tony żałosne, jak płacz tego ojca,
Co w rękach córki rozwija warkocze
I szuka w nich, jak w strunach drżących, głosu?
O! przysięgnijcie wy na nią, rycerze,
Że się pomścicie… resztę zdajcie gromom
I późnej zemście czasu… przysięgnijcie!


WODZE

Zaprzysięgamy zemstę… aż do śmierci.

/ Wychodzą. /


LELUM

/ całując zmarłą siostrę. /

Na ustach twoich, siostro, zaprzysięgam,
Że zobaczymy się dziś. O! Lechici!…


DERWID

/ dobywa z zanadrza nóż ofiarny i mówi, przebijając się dwa razy. /

Synowie! o tak — o tak — w Lecha serce…

/ Pada martwy. /


ROZA WENEDA

Tam stos na prawo… Weźcie te dwa ciała
I spalcie razem, a wokoło stosu
Trzymajcie urny z królów popiołami;
Jeśliby który Lechita szedł gwałtem
I chciał ze stosu porwać ciała święte,
To wy go tymi urny przywalicie.
Harfiarze biorą urny i pochodnie. — Czterech zaś kładą na barki ciało DERWIDA i LILLĘ WENEDĘ w skrzyni cedrowej i wychodzą. — ROZA WENEDA obraca się do LELUM i POLELUM i mówi.
Tu na tronowym kamieniu ułożę
Stos z pachnącego drzewa… Czekam na was…

/ LELUM, POLELUM wychodzą walczyć, ROZA WENEDA odchodzi w głąb lasu. /



SCENA VI

/ Pole walki. — Noc. — Burza. /


LECH

/ wchodzi. /

Złamani!… Tych psów wycinać do reszty!
Cóż to za rycerz?…

/ Wchodzi GWINONA w zbroi. /


GWINONA

                        Jam się uzbroiła
Mścić się za mego syna! Mścić się jeszcze.


LECH

Można ich teraz rąbać jak barany…
Zupełnie ducha stracili ci ludzie.
Stracili ducha o samej północy
I odtąd rąbią ich nasi jak trzodę.


GWINONA

Harfiarza! Ja chcę harfiarza!


LECH

                        Ostrożnie,
Bo przy nim musi być ludzi ostatek.
GWINONA wychodzi. — ŚWIĘTY GWALBERT wchodzi.
A ty co robisz?


ŚWIĘTY GWALBERT

                        Ja chrzczę niedobitych.
Aż mi się Matka Chrystusowa zjawi…


LECH

Chciałbym napotkać dwugłowego wodza
I ofiarować życie potworowi,
Byleby chodził za pługiem.

/ Wychodzi. /


ŚWIĘTY GWALBERT

                        A ja tu
Siądę na kępie… Kto noc taką widział,
Ten wie, co waży świat… co warci ludzie…
Litośniejszymi są pioruny złote,
Bo tylko sosnom serca rozdzierają.
Na toż to matkom dzieci swe hodować,
Aby z nich były kiedyś takie jatki?
Każdy trup tyle wart, ile kosztował;
Spytasz się matki, niech oceni trupa,
Zlękniesz się… gdybyś zapłacił, co mówi;
Mogłaby kupić za zmarłego syna
Żywe królestwo, gdzie są miliony
Synów i matek…

/ ŚLAZ pokazuje głowę z poza kępy. /


ŚLAZ

                        Prześwięty Gwalbercie!


ŚWIĘTY GWALBERT

A co tu robisz, Ślazie?


ŚLAZ

                        Grzęznę w błocie.


ŚWIĘTY GWALBERT

A jakże ty się tu znalazłeś?


ŚLAZ

                        Święty!
Wprzód mnie wyratuj za uszy, bo tonę,
A potem twoje zaspokoję uszy…


ŚWIĘTY GWALBERT

Łajdaku, ty mi spalił celę.


ŚLAZ

                        Nie ja,
Diabeł ją spalił… jam cię, ojcze, szukał,
Aby się tobie na diabła poskarżyć…


ŚWIĘTY GWALBERT

Dziś odkupienia noc… Gapiu, chodź ze mną.


ŚLAZ

Teraz do śmierci będę księżym sługą.

/ Wychodzi. /



SCENA VII

/ Inna część pola. /


LECH

/ wchodzi. /

Zabiłem wodza pół…


GRYF

/ wchodzi. /

                        Gdzie Lech?


LECH

                        Co słychać?


GRYF

Małżonka twoja, panie, leży trupem.


LECH

Zabita?


GRYF

                        Panie! Okropnie zabita,
A tym okropniej, że już lud Wenedów
Bezbronny, miecze rzucając, uciekał…
Kiedy królowa, obaczywszy wzgórze
I płomień wielki, czerwony, i wieniec
Czarnych postaci przy płomieniu krwawym.
Krzyknęła: Derwid tam musi być stary;
I z obnażonym mieczem szła na górę.
Wtenczas ci czarni, stojący przy stosie,
Na którym dwoje paliło się trupa,
Chwycili urny pełne dawnych prochów
I na królową, co się skał imała,
Rzucili z góry straszne popielnice.
Przybiegłem… ona leżała okryta
Prochem i ludzi umarłych kościami
Z piersią okropnie roztrzaskaną…


LECH

Biedne me dziatki… będą pytać o nią.
Patrzaj, nie mogę teraz płakać… krwawy.
Nieście do zamku zwłoki nieszczęśliwej
I każcie obmyć z ludzkiego popiołu.

/ Wychodzą. /



SCENA VIII

/ Monument druidyczny. — Stos ułożony w miejscu, gdzie stał tron Derwida. /


ROZA WENEDA

/ sama. /

Już lud wyrżnięty i ustaje burza.
Przed chwilą tu był król, ludzie, pochodnie;
Teraz dwanaście tych pustych kamieni,
I tak na wieki już! I tak na wieki!
Wchodzi POLELUM, niosąc na rękach ciało zabitego brata, jeszcze przykute doń łańcuchem.
I cóż, nie mówisz nic do mnie, Polelum?


POLELUM

O! Patrz, zabity brat na piersiach mi śpi.


ROZA WENEDA

Czy rozciąć łańcuch między wami dwoma?


POLELUM

Nie rusz łańcucha… Gdzie stos dla umarłych?


ROZA WENEDA

Masz zgliszcze, burza zgasiła pochodnie.


POLELUM

Poszukaj ognia.


ROZA WENEDA

                        Ogień dadzą chmury.

/ Polelum wchodzi na stos z trupem brata. /


POLELUM

Jam gotów… pieśnią zawołaj piorunów.
O! Śpij na piersiach moich, bracie blady.
Wszystko skłonione do snu na tym świecie.
Wróżko, zawołaj piorunów; jam gotów…


ROZA WENEDA

Podnieś do nieba rękę z ręką trupa.
Wołajcie oba gromów — łańcuchami.

/ Wchodzi LECH. /


LECH

Stójcie, poganie! Przynoszę wam życie.

/ Wchodzi ŚWIĘTY GWALBERT. /


ŚWIĘTY GWALBERT

Stójcie, poganie! Przynoszę wam wiarę.


POLELUM

Życie i wiarę?!… Boże! patrzaj z nieba
Na tych dwóch ludzi przed stosem Weneda
Konającego… patrzaj na tych ludzi,
I pomyśl, jakim ty dajesz stworzeniom
Chwilę tryumfu i urągowiska?
I przyszli, kiedy mój lud cały skonał!
I przyszli, kiedy mój brat już nie żyje!
I przyszli, kiedy niebo oświecone
Łunami stosów, gdzie się palą trupy!
I tu mi dają życie. O! Stworzenia!
Czuję nad wami w sercu wielką litość
I wielką wzgardę! O! Nie pozwól, Boże,
Aby grobowiec mój był na tej ziemi,
Gdzie oni żyją. — Chmury! Czarne chmury,
Co uciekacie z nad trupiego pola,
Ostatnie miecąc pioruny… O! Chmury!
Podnoszę do was tę rękę w łańcuchu,
Z tą drugą ręką mego brata trupa;
Obie te ręce i ten łańcuch proszą
O piorun jasny, litosny, ostatni…
Cóż! Nie słuchacie?… Więc tą ręką trupią
I tym łańcuchem wyzywam do walki
Was, napełnione piorunami burze,
Aż prośbą piorun wasz niewywołany
Wydrę przekleństwem!

/ Piorun bije w stos i drzewo zajmuje się złotym płomieniem. — Lelum i Polelum nikną w blasku. — Powoli nad gasnącym stosem ukazuje się postać Bogarodzicy. /


ŚWIĘTY GWALBERT

/ pokazując na zjawienie. /

Ave, Nieśmiertelna!


LECH

Cudowne widmo w obręczu z płomyków.


ROZA WENEDA

/ wchodząc na stos zagasły, grzebie w popiołach, znajduje łańcuch próżny, którym przykuci byli do siebie Lelum i Polelum, i rzucając go pod stopy LECHA, mówi. /

Patrz! co zostało z twoich niewolników.

Około 1830.






Maria Stuart
Drama historyczne w pięciu aktach




OSOBY:
 * MARIA STUART, królowa Szkocji.
 * HENRYK DARNLEJ, mąż Marii Stuart.
 * MORTON, kanclerz. 
 * RIZZIO.
 * BOTWEL, kochanek Marii.
 * DUGLAS. 
 * LINDSAY. 
 * PAŹ Marii Stuart.
 * NICK, błazen Henryka. 
 * ASTROLOG. 




Scena w pałacu Holy Rood. 




AKT I



SCENA I

/ Sala w pałacu Holy Rood, MARIA STUART, RIZZIO, PAŹ. /


PAŹ

/ wbiega prędko. /

Smutne wieści przynoszę, posłuchaj, królowo,
Od dawna cię znieważa płochy lud stolicy;
Dziś jeszcze byłem świadkiem, jak zniewagę nową
Wyrządził twym pałacom, królewskiej kaplicy.
Dziś, królowo, nad rankiem, za ogrodu murem
Ujrzałem piękne maski, orszak Robin Hooda:
Tłum tancerzy z dzwonkami, Tuck z czarnym kapturem
Mały Janek i strzelce i Marianna młoda,
Biała jak kość słoniowa, wesoła dziewczyna.
Szedłem z dala za tłumem; wtem zgraja wesoła
Staje — ucichły dzwonki — tłoczy się dokoła;
Jakiś człowiek nieznany grozi, napomina,
A potem wszedł do domu na rogu ulicy.
Wszyscy się uciszyli… Znów ten człowiek blady
Stanął w oknie i z okna jak na kazalnicy
Przeciwko tobie, pani, lud budził do zdrady.


RIZZIO

Poznałem z opisania, to był Knox, królowo;
Dzień i noc wiecznie z okna przemawia do ludu,
Lud modli się i słucha, w każde wierzy słowo,
I słuchając, z ust Knoxa oczekuje cudu.
Ten człowiek chrześcijańskie podaje nauki;
Raz wskazał na ten pałac i rzekł głosem gromu:
Zburzcie! Zburzcie to gniazdo, a odlecą kruki!
Jak Papież klątwy rzuca na świat z okien domu,
A lud się jak świętemu kłania obrazowi.


PAŹ

Królowo! Śmielsi z ludzi do zbrodni gotowi
Wpadli do twej kaplicy z dzikimi okrzyki;
Gniazdo papistów! Krzyczą, obdzierają ściany,
Niszczą obrazy, palą, unoszą świeczniki.
Wtem patrzę, oto w szaty kościelne przybrany
Na ołtarzu stał trefniś Darnleja — i śmiele
Jak ksiądz zaczął kazanie w święconym kościele.
Lud wesoło bluźnierczym odpowiadał śpiewem,
A błazen skarby święte unosił bez braku.
Dobyłem miecza zdjęty rozpaczą i gniewem,
Rzucam się, spadły dzwonki na błazna kołpaku.
Może krew popłynęła? Nie wiem — lud się tłoczył,
Okolił mnie orężem — o ścianę oparty
Miałem ulec — wtem Botwel z królewskimi warty
Przybył — ocalił pazia, kaplicę otoczył.


MARIA

Rizzio! Słyszałeś? Sama — sama więc na tronie,
Opuszczona od wszystkich, lud mnie nienawidzi;
Ów Knox śmiało urąga kobiecej koronie,
Takżem to nisko spadła? Przeklina mnie, szydzi,
Rozdzierają to serce. Wszak dziś jeszcze rano,
Dziś się za nich modliłam! Czyliż moja wiara
Tak różna od ich wiary? O Szkocjo!…


RIZZIO

                        Przestaną!
Przestaną cię obrażać — zasłużona kara
Spadnie na tych zbrodniarzy. Tak, pozwól, królowo;
Paziu, pisz rozkaz — niechaj schwytani na zbrodni
Opłacą przewinienie więzieniem lub głową.
Paź bierze pióro i siada nad kartą pergaminu.
Pisz rozkaz, przewinili, litości niegodni.
Wszystkich bym jednym stosu ogarnął płomieniem.


MARIA

Cały lud byś wytępił? Jaka zemsta dzika!
Lud mnie zdradza.


PAŹ

/ pisząc. /

                        Królowo! Czyliż z twym imieniem
Połączę imię twego małżonka Henryka?
I dam mu tytuł króla?


MARIA

                        Tak, wszak zawsze razem
Pisałeś jego imię. Nie, czekaj — co czynię?
Może lud działał zgodnie z Henryka rozkazem,
Wszak jego trefniś luby sam przewodził w gminie?
Nie pisz imienia króla — ja jestem królową!
Rizzio! Co myślisz? — nie wiem — może się obrazi?
Pierwszy czyn przeciw męża; opuszczone słowo
Struje szczęście domowe, dni pogodę skazi.
Ja mu dawałam tytuł króla w dni szczęśliwe,
Nieraz koroną jego dotykałam czoła.


RIZZIO

Królowo! Ty masz lice i serce anioła!
I czemuż siejesz kwiaty na tak dziką niwę?
Widziałem słońce, kiedy na obłoków tronie
Tonące w Tybrze patrzy na krzyż Rzymu złoty;
Ty jesteś jak to słońce, twój tron w falach tonie,
Lud cały już zatonął w obłędach ciemnoty;
Ty jedna wzniosłym czołem widzisz światło wiary.
Królowo! Zbrodnia czeka zasłużonej kary,
A cnót przyćmionych kiedyś znajdą się obrońce,
Kto jak słońce zagasa, wstanie jako słońce.


MARIA

Wiara każe przebaczyć.


RIZZIO

                        Bóg ma kary w niebie,
Jesteś na tronie, karać od Boga masz prawo.
Obojętność twe imię okryje niesławą,
Obudź śpiące uczucia, lud patrzy na ciebie
Jak na zgaszoną lampę, trzeba w lampy łonie
Zapalić jasny świecznik, niech błyska i płonie.
Do pazia, który skończył pisać i wstaje.
Skończyłeś, paziu? Dobrze, zawołaj rycerza,
Który dziś straż odbywa.
Paź wychodzi.
Wyrok swój usłyszą.
Niech straszny piorun zemsty na zdrajców uderza.
Jak pióra, co na mojej głowie się kołyszą,
Zadrżą przed tobą, do nóg twoich się uchylą.



SCENA II

/ MARIA, RIZZIO, DUGLAS, PAŹ /


MARIA

Witam ciebie, Duglasie, niedawno, przed chwilą,
Widziałam tu Mortona w bramie pałacowej.
Nieś mu ten rozkaz, trzeba pieczęci kanclerza.
Duglas odbiera pismo z rąk królowej, przegląda ja i czeka.
Cóż to? Wszak posłuszeństwo jest cnotą rycerza,
Śmiałżebyś w nim ubliżyć kobiecie? Królowej?


DUGLAS

Królowej? O nie, Duglas nie zna zdrady cienia.
Lecz wybacz, pani — oto na tym pergaminie,
Pewnie skutkiem pośpiechu, w tak nagłej godzinie.
Braknie tytułu króla, Henryka imienia.
Twego małżonka święta dla ludu osoba,
Imię z twoim imieniem zawsze było w parze;
Wybacz śmiałości mojej, może się podoba
Sprostować błąd?


RIZZIO

                        Królowa nie błądzi, gdy każe.


DUGLAS

/ ze wzgardą. /

Niech z samych ust królowej otrzymam odprawę,
Czekam jej odpowiedzi.


MARIA

                        Spełń rozkaz.


DUGLAS

/ zapalając się. /

                        Na Boga!
Wstrzymaj, pani! O! Wstrzymaj te rozkazy krwawe!
Królowo! Chceszże, aby krwią zalana droga
Wiodła do twego tronu? Do tronu kobiety?
I niezgody pochodnia na królewskim dworze,
Nie wiem, kto ją zapalił? jakiś wróg ukryty.
Albo ją wiatr francuski roznieca przez morze.
Słowa wyroku wzięte z weneckiego śpiewu,
Z barkaroli harfiarza, lub z hymnów Papieża.
Więc aż w Szkocji je słychać… pragną krwi rozlewu!
Ktoś umie radzić, może zastąpi kanclerza,
Może zostanie…


MARIA

                        Dosyć! Pamiętaj, Duglasie!
Mnie twoje płoche słowa obrazić nie mogą,
Lecz pamiętaj, pobiegłeś nierycerską drogą,
Możesz stracić ostrogi, lub ozdobę w pasie…
A gdy pieczęć upuści dłoń Mortona drżąca,
Może ją weźmie ręka, co o struny trąca.
Jestem królową…


DUGLAS

                        Przebóg! Ja stracę ostrogi?
Zetrze się z nich pozłota — żelazo zostanie,
Ani je podstępnymi zdobywałem drogi,
Nie dała mi ich harfa, nie dało śpiewanie,
Nie wziąłem — nie znalazłem ich u stopni tronu,
Gdziem je zyskał, powiedzą pola Albionu:
Winienem je potyczkom i niespanym wartom,
Szczycę się długim przodków szlachetnych poczetem,
A wszyscy! — wszyscy! mieczem służyli Stuartom.


RIZZIO

Pozwól — nieraz Stuartom służyli sztyletem…


DUGLAS

O nędzny! Coś wymówił? Co słyszałem? Boże!
Ha! Więc znasz, jak Duglasy mścili swej zniewagi?
Mścili się na Stuartach, na królewskim dworze,
Na kimże ja się zemszczę? — lalka, bez odwagi,
Oto trefione włosy i różane lice:
Przystąp tu, małe dziecko — rzucam rękawice!
Rzuca rękawicę.
Podnieś — jeśli ją podnieść, dźwignąć jesteś w stanie.


RIZZIO

/ podnosząc. /

Podnoszę… Z mojej strony, oto masz wyzwanie.
Bierze kwiaty leżące na stoliku przed królową i rzuca je pod nogi Duglasowi.
Podnieś, gdy lubisz kwiaty — ta broń nam przystoi
Tu, w obliczu królowej…


MARIA

/ do Rizzia. /

                        Z mojego rozkazu
Odrzuć tę rękawicę…


RIZZIO

                        Rzucam, nie mam zbroi,
I nadto ciężka — dłoń ma nie sprzyja żelazu…
Daj mi wachlarz, królowo!…


DUGLAS

/ z wściekłością. /

                        Jeszcze raz znieważył,
Odrzucił rękawicę… Królowo! Królowo!
Znajdę go, pod zasłoną znajdę go tronową,
Już nie zaśnie pod dachem, gdzie pożar rozżarzył.
Przysięgam, ścigać będę… Nie zechce się bronić?
Zostanę podłym zbójcą, pójdę za nim w ślady;
Ścigając wiecznie, kiedyś zdołam go dogonić.
Znajdzie mnie tu, w pałacu, gdzie śmiał szerzyć zdrady,
Znajdzie mnie u podwoi, w ogrodach, w kościele,
Znajdzie na dworze Francji, przed tronem Papieża,
Choćby mu się słał u nóg, jak się teraz ściele,
Wyrwę go — tu przysięgam! przysięgą rycerza…
Zimno, ze wzgardą.
Kiedyś, królowo… kiedy dworem okolona
Rzucisz na chwilę tronu ciężar i zgryzoty,
Gdy się będziesz uśmiechać — stanę pośród grona,
A naśladując dworzan uśmiech i zaloty,
Podam ci ten kwiat — we krwi!…


MARIA

                        Rizzio! Chodź z tej sali.
Widzisz, Duglasie! Jestem ze Stuartów rodu,
Umiem pogardzać.

/ Odchodzi. Rizzio idzie za nią, ale potem wraca. /


RIZZIO

                        Jutro — w chłodnikach ogrodu
Czekam ciebie, Duglasie, i na ostrzu stali
Znajdziesz śmierć, albo zemstę.

/ Odchodzi śpiesznie za królową. /



SCENA III


DUGLAS

/ sam. /

                        Jutro — dzięki tobie!
Zdjąłeś mi przecie z czoła czarny srom zniewagi;
Mam czekać jutra — jutro zaśniesz w cichym grobie…
Któżby się po nim tyle spodziewał odwagi?
Tak się lękliwy zdawał?… nawet drżącą dłonią
Rzucał pod nogi kwiaty — gardził?… być nie może,
Żeby Duglasem wzgardził! On wie — śmiercią grożę…
Zamyślony, spokojniej. Lecz czy ten podły harfiarz umie robić bronią?…
Czuję, nie mógłbym w piersi odkryte uderzyć…
Dam Włochowi miecz dłuższy doświadczonej mocy,
Krótszemu mogę zemstę honoru powierzyć,
Oby już noc nadeszła — chciałbym zasnąć w nocy,
Uśpionemu czas prędko przeleci jak chwila,
Kiedy się zbudzę — będzie już jutro na niebie.



SCENA IV

/ DUGLAS, MORTON, wchodzi. /


DUGLAS

Witam, wielki kanclerzu, właśnie szukam ciebie;
Obacz, jako małżeńska miłość się przesila,
Gdy się piękny głos harfy rozchodzi na dworze.
Daje rozkaz królowej.
Przyłóż pieczęć.


MORTON

/ przeglądając pismo. /

                        Gdzież Henryk — o nim ani słowa?
Ja mam przyłożyć pieczęć — jeśli nie przyłożę,
Królowa powie na to…


DUGLAS

                        Mówiła królowa:
Jeśli pieczęć upuści dłoń Mortona drżąca,
Może ją weźmie ręka, co o struny trąca.


MORTON

Tak mówiła? Słyszałeś?…


DUGLAS

                        Słyszałem.


MORTON

                        Mówiła!?…


DUGLAS

Cha! cha! Straszna się przepaść przed tobą odkryła!
Trzeba pieczęć przyłożyć…


MORTON

                        Lecz gdy król się dowie,
Co powie na to?


DUGLAS

                        Łatwo zgadnąć, co król powie:
Jeśli pieczęć upuści dłoń Mortona drżąca,
Weźmie ją ręka dotąd dzwonkami brzęcząca.
Śmiejąc się, odchodzi.


MORTON

Czekaj! czekaj, Duglasie — bojaźń mnie przenika.
Pójść do królowej?. .. Nie, nie, pójdę do Henryka.

/ Odchodzi /



SCENA V

/ Scena w pokojach Henryka Darnleja. HENRYK DARNLEJ, NICK. /


NICK

Nagródź mi, królu…


HENRYK

                        Za co?…


NICK

                        Jak rycerz bez zbroi
Wracam z placu potyczki bez dzwonków.


HENRYK

/ śmiejąc się. /

                        O! Szkoda!…


NICK

/ smutno. /

Jeśli je znajdzie Morton, pewno je przyswoi,
Chleb mi odbierze. Jakaż za trudy nagroda?
Co o tobie wiedziałem, wszystko w dzwonki kryłem,
Jak w ziemię tajemnicę chowałem Midasa:
Nicku — śmiać się nie będziesz — wesołość zabiłem!
Po chwili milczenia.
Zdejm biret z głowy Knoxa, hełm z głowy Duglasa;
Niech między nami żadnej nie będzie różnicy…
Takiej żądam nagrody…


HENRYK

                        Cha! Co ci się roi?…
Knox niech w birecie wiecznie prawi z kazalnicy,
Duglas niechaj ojczyzny wrogów ściga w zbroi;
A tobie sprawię dzwonki, sprawię ubiór nowy.


NICK

Prócz ubioru, coś jeszcze biedny Nick dostanie?


HENRYK

Żądaj więc…


NICK

/ myśląc. /

                        Królu, daj mi — daj —
Wesoło.
                        Portret królowej.


HENRYK

Dam ci swój…


NICK

                        Twego nie chcę, daj mi szyling, panie,
Na nim jest wizerunek królowej w koronie;
A ciebie na szylingu nie ma…


HENRYK

                        O! Straszliwie!
Słowo błazna jak sztylet w moich piersiach tonie,
Jestem królem — nie jestem królem, sam się dziwię,
Że tak długo cierpiałem honoru zakałę…
Dosyć już poniżenia!… jam na wszystko gotów.
Gdzie się obrócę — dziecko wytyka mnie małe:
Oto jest mąż królowej!… Czemuż nie król Szkotów?
Mąż królowej — to wielka dla Darnleja sława?. ..

/ Zamyśla się. /


NICK

/ niby do siebie mówiąc głośno. /

Nie dał szylinga, pójdę, nie wytrzymam dłużej,
Pójdę służbę obierać, zła ze skąpym sprawa.
Ja służę Henrykowi — Rizzio Marii służy —
I któż z nas lepiej wyszedł?… Gdym przybył do dworu
Z zamkniętą torbą śmiechu, niewsławiony niczem,
Zaraz mi dano szatę różnego koloru,
I kij, na którym głowa z podwójnym obliczem.
I czapeczkę z dzwonkami, i pas, a przy pasie
Były dwa worki próżne, i dziś jeszcze próżne,
I dziś ta sama szata. W jednym ze mną czasie
Przybył Włoch — wiatrem szyte miał sakwy podróżne,
Opatrzony podwójną twarzą… i okryty
Łataną szatą… w workach żadnego cekina;
Dziś patrz! Włoch już drogimi błyszczy aksamity,
Pióra nosi na głowie, ostrogi przypina,
Z pełnych worków twarz Marii wygląda przyjazna,
Ona go swoim płaszczem królewskim otula:
I gdyby miał takiego, jak ja jestem, błazna,
Może by był podobny do takiego króla,
Jakim jest…
Pokazuje ze złośliwym uśmiechem na Henryka.
                        Zasnął w myślach, zaraz go obudzę…
Królu, słyszysz głos harfy?


HENRYK

                        Gdzie?


NICK

                        W tronowej sali…


HENRYK

/ z mocną boleścią /

Szatanem jesteś, Nicku, ja się dręczę, trudzę —
Tak, dźwięk harfy. Niech zamek w gruzy się zawali.
Niech zagrzebie tron, harfę… Gdzież znajdę zacisze?
Coraz bliżej strasznymi nabawia mnie snami!
Budzę się zmordowany i znowu ją słyszę —
Jak jej nie słyszeć?


NICK

                        Królu, wdziej czapkę z dzwonkami,
Ich dźwięk harfę zagłuszy.


HENRYK

                        Sztylet struny przetnie.



SCENA VI

/ HENRYK, NICK, MORTON. /


MORTON

Królu! Racz słuchać, królu! Z ważną wieścią dążę,
Z wieścią… Jestem życzliwy — i myślę szlachetnie.


HENRYK

Któż o tym wątpi?


MORTON

                        Racz więc posłuchać mnie, książę.


HENRYK

/ z oburzeniem. /

Książe?


MORTON

                        Królu, racz słuchać!… Nie znajdę wyrazów…
Oto jest pismo, pieczęć przyłożyć kazano.


HENRYK

/ przegląda pismo. /

Coż to? Gdzież moje imię? Z jakich to rozkazów?
Nie! To pomyłka…


MORTON

/ z uśmiechem. /

                        Tak jest, króla nie wpisano,
Przez pomyłkę zapewne?


HENRYK

                        Wątpisz o tym, starcze?
Wnet pójdę do królowej, a wszystko przemieni!
Pójdę i wymówkami niewierną obarczę…
Nie, prosić będę… Długo żyjąc oddaleni,
Nie czujemy tak zgodnie jak dawniejśmy czuli;
To prawie moja wina… jakaś zazdrość płocha
Rozdzieliła nas… zdradę podstępni uknuli,
Lecz królowa kochała i teraz mnie kocha.
Gdzie jest Maria?


MORTON

                        U siebie — Rizzio u niej bawi,
O zmienienie rozkazu zapewne się wstawi.


HENRYK

/ gwałtownie. /

Ten Rizzio! Rizzio! Wkrótce sięgnie po koronę.
Któż mnie uwolni?


MORTON

                        Panie! Zdołam to uczynić.
Poświęcę się… Trzeba go o zbrodnię obwinić.
Panie, przyjm zaskarżenie, ja przyjmę obronę,
Zginie.


HENRYK

                        O nędzny starcze! Tyś dobry do rady!
Chciałbyś w oczach królowej być wolnym od zdrady,
Jak śnieg biało wyglądać, ze krwi obmyć dłonie.
Ja mam stawać przed sądem? W purpurze, w koronie!
Ja, Henryk? Przeciw Rizzia mówić w podłej sprawie?
Ten Włoch nikczemny może w sądzie uwolniony
Znów mi będzie urągał? Nie — ręce zakrwawię,
Bo zgon jego obfite przyniesie mi plony;
Powróci pokój w domu… Tak — ja się namyślę…
Po co myśleć, myślałem, wszystko mam w umyśle
Tak widne jak na niebie, tak czarne jak w piekle.
Myślałem długo, zimno, dziś wypełnię wściekle!
Dziś wypełnię! Nad wieczór już go grób pochłonie,
Grabarze na cmentarzach już dlań kopią doły.


NICK

/ widząc, że Morton nie może wesołości utaić. /

Cóż to? Ty moje dzwonki znalazłeś, Mortonie,
Bo dziś byłeś dowcipny, a jesteś wesoły,
Oddaj mi dzwonki moje — bądź znowu kanclerzem.



SCENA VII

/ HENRYK, NICK, MORTON, LINDSAJ. /


LINDSAJ

Królu! Dostałem dzisiaj sokoła, król ptaków!
Norweski, cały srebrnym osłoniony pierzem,
Gdy się podniesie, tonie wśród powietrznych szlaków.


HENRYK

Co mówisz? Czy od mego sokoła piękniejszy?


LINDSAJ

Cha! cha! Bez porównania, lekszy, trochę mniejszy,
Cacko dla kobiet, niegdyś Lady Hamiltonu
Nosiła go na dłoni nad Klydu rozłogi;
Pięknie mi się popisał, nie wrócił bez plonu,
Jak rycerz w krwi przepiórek pozłocił ostrogi.
Jedźmy dzisiaj na łowy.


MORTON

                        Dziś król ma zajęcie.


HENRYK

Tak, prawda, przyjacielu, dziś mam inne łowy,
Raz na jaw wyszłe trzeba kończyć przedsięwzięcie.
Słuchaj, Lindsaju! Spadła mi korona z głowy,
Jestem igraszką kobiet, celem pośmiewiska,
Odmówiono mi władzy, nawet i nazwiska,
Czczego nazwiska króla! Czy wierzysz, Lindsaju?


LINDSAJ

Powinieneś się zemścić srogo! — to tak właśnie,
Jakby mi kto powiedział, że nie jestem w kraju
Pierwszym w sztuce łowieckiej.


HENRYK

                        Nim słońce zagaśnie,
Lindsaju, dziś pomożesz zastawić mi sieci.
Wiesz, kto mnie zdradza? Rizzio, ów podły przychodzień!
Dzisiejszy księżyc jego mogiłę oświeci.
Przyszedł tu jako tułacz, zginie jako zbrodzień.
Pomożesz mi?


LINDSAJ

                        Najchętniej w twe zamiary wchodzę,
Czy wiesz? W swoich mi lasach polować zabronił,
Zemszczę się.


HENRYK

                        Ja cię za to sowicie nagrodzę.
Będziesz w jego zwierzyńcu płoche sarny gonił.



SCENA VIII

/ HENRYK, NICK, MORTON, LINDSAJ, DUGLAS. /


LINDSAJ

/ do wchodzącego Duglasa. /

Jakże się zdołał Rizzio od śmierci wyprosić?
Odgłos o waszej zwadzie rozszedł się daleki,
Słyszałem…


DUGLAS

                        Dobrześ słyszał, lecz gdy chcesz rozgłosić,
Pamiętaj, że dzwon może zamilknąć na wieki,
Kiedy mu serce wydrą.


LINDSAJ

                        Słuchaj! Złącz się z nami.
Dzisiaj jeszcze sztylety, dzisiaj zemsta świeża
Pozbawi ciebie wroga, co twój honor plami.


DUGLAS

Któż cudzej dłoni zemstę honoru powierza?
Ostrzegam was! Ja pragnę, Rizzio niechaj żyje!
Jutro go oddam waszej zemście — dziś nie zginie;
Dziś własną piersią sztylet od Włocha odbiję,
Ze mną walczyć będziecie, krew wasza popłynie.
Spodziewam się, że boju nie zechcesz, Mortonie?
Lindsaju! Jam nie jeleń, co w borach popasa?
Henryku! Pomnieć zechcesz, że w twojej koronie
Słabszy daleko kruszec niż w mieczu Duglasa.
Na jutro złóżcie zemstę — kto pójdzie inaczej,
Jest wrogiem moim.

/ Odchodzi. /



SCENA IX

/ HENRYK. NICK. MORTON. LINDSAJ. /


LINDSAJ

                        Cóż to? Oszalał z rozpaczy?


MORTON

Królu! Czyliż cię groźba Duglasa zachwieje?


HENRYK

Nie — lecz na jutro wszystko odłożyć wypada.
Cieszę się nawet z tego, zamiar nasz dojrzeje,
Kwiat przed czasem rozwity, przed czasem opada.
Rycerze! Niechaj żadna nie płoszy was trwoga,
Trzymamy w ręku życie nieszczęsnej ofiary.
A ty, mały trefnisiu, śpiesz do astrologa,
Niech powie, jaki skutek odniosą zamiary.




AKT II



SCENA I

/ Teatr wystawia mieszkanie astrologa. Wśród sali stół zarzucony księgami; teleskopy w oknach obrócone Da niebo. /


ASTROLOG

/ sam. /

Nicość nauki — gorzki owoc doświadczenia!
Myśleć, zgłębiać, i potem wszystkiemu nie wierzyć;
Dręczyć się, żeby okraj swych marzeń rozszerzyć,
Czytać w gwiazdach! — sąż one księgą przeznaczenia?
Przeznaczenie!… szaleństwo walczyć z przeznaczeniem!
Ty, coś ręce zakrwawił, podnieś czoło blade!
Przeklinaj los, lecz przestań dręczyć się sumieniem,
Gwiazdy winne, że knułeś cudzą śmierć lub zdradę,
W kolebce byłeś takim jak dzisiaj zbrodniarzem,
Z pokarmu matki ssałeś dni strute zgryzotą!
Ty, co posiadłeś cnoty, umierasz nędzarzem,
Przestań się dręczyć — cnota twoja nie jest cnotą.
O! Gdybyś w późnej chwili, na śmiertelnym łożu,
Uznał ten błąd — tę nicość cnoty bez zasługi.
Dręczyłeś się — i po co? Po świata bezdrożu
Szedłeś samotny nędzarz… Jestże więc świat drugi?



SCENA II

/ ASTROLOG, NICK. /


NICK

Jak się masz, ojcze?…


ASTROLOG

                        Ojcze!… skąd to pokrewieństwo?


NICK

Z głupstwa rosną nauki — a z nauk szaleństwo;
Jestem więc twoim synem, a te wszystkie księgi
Są mi rodzone siostry, bo z ciebie się rodzą.


ASTROLOG

O nędzny! Nie znasz nauk i badań potęgi!
Myśli twoje okręgu ziemi nie przechodzą.


NICK

Więc mi pokaż kres dalszy — Ojcze! Proszę ciebie.
Patrzy przez teleskop na niebo obrócony.
Cha! cha! cha!


ASTROLOG

                        Cóż widziałeś?


NICK

/ śmiejąc się. /

                        Niebo!


ASTROLOG

                        A na niebie?


NICK

/ spokojnie. /

Nic!…


ASTROLOG

                        Zasiane jest ono światy rozlicznymi.


NICK

/ patrzy drugim końcem teleskopu zmniejszającym przedmioty. /

Widziałem…


ASTROLOG

                        Cóż widziałeś?


NICK

                        Ziemię!


ASTROLOG

                        A na ziemi?


NICK

Nic…


ASTROLOG

                        Mnie musiałeś widzieć?


NICK

                        Byłeś oddalony…
Byłeś mały jak proszek, mądry astronomie.
Nie patrz na niebo, znikniesz w tych światów ogromie.
Ale patrzaj na ziemię, patrzaj z tamtej strony,
Jak małą ci się wyda! Nauki! I sława!…
Tym lepszy jest teleskop im bardziej oddala.
Ale coś błazen króla na mędrca zakrawa,
A mędrzec króla…


ASTROLOG

                        Błaznom rozprawiać dozwala.
Lecz z czymże tu przyszedłeś?


NICK

                        Pyta mąż królowej,
Jaki los czeka Rizzia?. .. Nie łam sobie głowy,
Przy mojej się pomocy rzecz łatwo wysłowi,
Powiadam ci, że zginie — ty powiesz królowi,
Że zginie…


ASTROLOG

                        Precz mi z oczu! Nie żądam pomocy.
Nieś to pismo królowi, w nim jest tajemnica;
Los Rizzia w jasnych gwiazdach czytałem tej nocy:
Wszystkie pobladły, srebrne zachmurzyły lica.
Precz mi z oczu.


NICK

                        Lecz powiedz jeszcze, co mnie czeka?


ASTROLOG

Śmierć prędka…


NICK

                        A po śmierci?


ASTROLOG

                        Nie wiem…


NICK

                        Do widzenia.
Równośmy mądrzy…

/ Odchodzi. /


ASTROLOG

                        Podłe jestestwo człowieka,
Kiedy głupstwem okrywa głębokie marzenia.



SCENA III

/ ASTROLOG, PAŹ. /


PAŹ

Już wyszedł trefniś — dobrze. Na twoje wezwanie
Stawię się, mądry mistrzu.


ASTROLOG

                        Słuchaj, paziu młody!
Czy ty kochasz królową?


PAŹ

                        Skądże to pytanie?
Czy ja kocham królową? Jakież dam dowody?
Kocham ją jako matkę, siostrę, jak anioła.
Taki jestem szczęśliwy! Dzień cały od rana
Przepędzam przy jej stopach — nieraz na kolana
Spadnie mi róża na pół uwiędła z jej czoła;
Nieraz jej twarz ochładzam złocistym wachlarzem,
Twarz spłonioną jasnymi rumieńca szkarłaty;
Nieraz schylonej kornie przed boskim ołtarzem
Trzymam książkę modlitwy, lub niosę kraj szaty.
Szczęśliwy jestem!


ASTROLOG

                        Paziu! Nim chwila przeminie,
Masz stanąć u królowej i donieść jej skrycie,
Że człowiek milszy dla niej nad tron i nad życie
Zginie dzisiaj.


PAŹ

                        Co mówisz? Botwel dzisiaj zginie?


ASTROLOG

/ z zadziwieniem. /

Botwel? Innego miałem w przestrodze na celu.
Paziu! Ja nie myślałam wcale o Botwelu!


PAŹ

/ z rozpaczą /

Więc zdradziłem ją! Boże, w jakąż przepaść wpadłem,
Nie wierz mi! Ona tego sobie nie wyznała,
I mnie się nie zwierzyła — z rumieńca odgadłem.
Jam zbłądził… Nie, Botwela nigdy nie kochała.
Nie wierz mi — niech cię prośba, rozpacz moja wzruszy,
Zatrzymaj wszystko w sobie, czcij honor królowej!
Nie dziw się, całą duszą słuchałem twej mowy,
Cóż dziwnego, że słowo wyrwało się z duszy?
O nieszczęśliwy paziu! Z serca mi wyrwałeś
Najskrytszą tajemnicę — zapomnij! Zaklinam!
Daje astrologowi brylantową sprzączką od kapelusza.
Weź tę sprzączkę — zapomnij!… Czy już zapomniałeś?
Ja nawet uraz moich prędko zapominam,
A ty byś nie zapomniał?


ASTROLOG

                        Chodź tu, moje dziecię.
Czy myślisz, że nauki spodlić mogą starca?
Królowa mnie łaskami obdarza obficie,
Nie zasłużyłby na nie starzec i potwarca.
Zatrzymaj te brylanty, przebaczam, żeś dawał,
Nadtoś mnie lekko sądził, za mało poznawał?
Patrz na komnatę, oto są królowej dary,
Oto księgi bez ceny — mam złoto, pałace;
Kiedyś wdzięczność zachowam, z darów się wypłacę.
Patrz na te czarnym płynem nalane puchary,
W nich złoto rodzą mojej sztuki tajemnice;
Takiego kruszcu z Peru Hiszpania dostaje.
Ja przed królową większe otworzę skarbnice,
Będzie w nich czerpać, będzie zakupywać kraje.


PAŹ

Lecz któż ma zginąć?


ASTROLOG

                        Rizzio! Rizzio, w jego serce
Godzą mnogie sztylety — na Rizzia pogrzebie
Jutro płakać będziecie; silni są morderce,
Wiem to z ust ludzkich, w gwiazdach czytałem na niebie.


PAŹ

Ojcze, więc spieszę.

/ Wybiega. /



SCENA IV


ASTROLOG

/ sam, bierze jeden z pucharów. /

                        Tutaj są moje nadzieje.
Nie śmiem czar tych otworzyć — ha! Kiedy otworzę,
Może mi dzisiaj w oczach złoto zajaśnieje?
Patrzy w puhar.
Nie, jeszcze nie ma — dzisiaj wcześnie, jutro może?
A więc czekać do jutra. Lecz na cóż mi złoto?
Spytaj się siebie, starcze, na co? Na co sława?
Pierwszeństwo wynalazku — wytrwałość jest cnotą,
Wszak równych starań roli kosztuje uprawa?
Całe życie marzyłem, miałżebym nad grobem
Odkryć nicość marzenia? Bezskuteczność sztuki?
Nie przeżyłbym odkrycia — nie — dziwnym sposobem
Wiążą się słowa pazia z pismem gwiazd nauki.
Królowa! Botwel! Skądże razem dwa imiona?
Ona kocha Botwela? Dziś nad jego głową
Zbiegły się razem Marsa, Saturna znamiona,
To znaczy… Otóż Botwel zdziwi się gwiazd mową.



SCENA V

/ ASTROLOG, BOTWEL. /


BOTWEL

/ zamyślony. /

Czemuż wszedłem w te progi? Muszę być szalony?
Obaczyć przyszłość? Zajrzeć w dno prawdy kielicha?
Przyszłości mi nie kryją nadziei zasłony,
Lecz przed śmiercią zasłona mgły tajemna, cicha;
Śmierć we mnie uśmiech budzi; zasłona odkryta
Może zgasi ten uśmiech?… I czegoż żądałem!
Tak, kto wie, co ten starzec z duszy mi wyczyta?
Może mi to odkryje, czego sam nie śmiałem
Dotąd odkryć przed sobą? Przepaść mi odkryje;
Nad brzegiem się obudzę i w otchłań się rzucę.
Zgłębić przyszłość! Niech tylko obecność przeżyję!
I czegoż tu przyszedłem? Tak — wrócę się — wrócę.
Nie, już się stało, tak jest, stało się, zostanę.
Starcze, czytasz w przyszłości?


ASTROLOG

                        Gwiazdami pisane
Zgłębiłem tajemnice.


BOTWEL

                        Powiedz mi więc szczerze,
Czy wierzysz w twe wyroki?


ASTROLOG

                        Wierzę, jak w śmierć wierzę.


BOTWEL

Nigdy nie mylą?


ASTROLOG

                        Nigdy.


BOTWEL

                        Marność nauk świata!
Dziś rzeczywistość płonne zawiedzie rachuby.
Czy długo ja żyć będę?


ASTROLOG

                        Trzy lata.


BOTWEL

/ ze wzgardą. /

                        Trzy lata?
Kres nadto oddalony, błąd twój nadto gruby.
Trzy dni dla mnie za wiele — trzy lata? Daremnie.
Widzisz mnie, astrologu, na wybladłej twarzy
Gorzki uśmiech i wzgarda, nie patrz, co jest we mnie,
Któż się we wnętrze grobu zaglądać odważy?
Nie zniszczyły mnie zbrodnie, jest to sytość życia;
Gorące serce wrzało we mnie od powicia,
Teraz jestem znużony — zimny — umrzeć muszę.
Pokazuje truciznę w kryształowym naczyniu
Patrz — oto jest trucizna, a przeszkody — żadne;
Tylko stałość twych mądrych przepowiedzeń wzruszę?
Cóż, jeśli ją wypiję i u nóg twych padnę?
Od długich bolów krótkim uwolnię się bólem.
Umieram…


ASTROLOG

/ bierze go za rękę i prowadzi do stołu gdzie leża, horoskopy. /

                        Nie, żyć będziesz trzy lata, Botwelu.
Patrz, co pisały gwiazdy — będziesz królem…


BOTWEL

                        Królem?
Co mówisz? Będę królem! Do takiego celu
Dążyć z nad brzegu grobu? Miałem zasnąć w grobie.
Będę królem… Kląć ciebie? Czy dziękować tobie?
Nie wiem… powiedz mi, starcze, powiedz, czy na tronie
Spokojniej jest niż w grobie? Ten wszystko pochłonie.
Może późniejsze życie gorzki owoc wyda?
I po cóż? Po co ścigać tak znikomą marę?
Wypiję tę truciznę… nie, rozbiję czarę —
Ale po co rozbijać — może mi się przyda?
W taką drogę iść trzeba z obfitym zapasem…
Wszak nieraz we śnie złotą koronę widziałem?
Wygrałeś, astrologu! Żyć będę!…


ASTROLOG

                        Wygrałem.


BOTWEL

Idę do celu… nie chce umierać przed czasem.
Prowadź mnie, astrologu, w wysokie komnaty
I pokaż mi władnące moim losem światy…

/ Wychodzą. /



SCENA VI

/ Pokój królowej, w głębi okno gotyckie. MARIA, PAŹ. /


PAŹ

Zaraz przybędzie Rizzio.


MARIA

                        Czemuż nie przybywa?
On mi jeden pozostał z przyjaciół tak wielu
I wkrótce zginie.


PAŹ

                        Pani — tyś niesprawiedliwa,
Wspominając przyjaciół, wspomnij o Botwelu,
Paź nie śmie się przypomnieć, może nie ma prawa.


MARIA

Mój luby, ty dorastasz — rozdzielisz się ze mną,
Wachlarz na miecz zamienisz, powoła cię sława.
Któż mi wtenczas rozjaśni tę pustynię ciemną?
Botwel?… lecz ja Botwela nie znam. O! Mój drogi!
Ty płaczesz? Paziu! Paziu!


PAŹ

                        Dziecinne łzy ronię,
Daruj mi — ja myślałem, że w twojej obronie,
Na dworze pas pozyskam i złote ostrogi.
Nigdy mnie nie budziła ze snu myśl rozdziału;
Teraz pierwszy raz czuję, że nastąpić może.
Już mi pół rycerskiego odjęła zapału.
Lecz, wszak Botwel rycerzem? Przecież jest na dworze,
I mógłby jeszcze bliżej, bliżej być królowej.


MARIA

/ zamyślona, jak echo. /

Botwel… tak… mógłby bliżej, bliżej być królowej.


PAŹ

Był jednak blisko wczora, kiedy w dworzan kole
Towarzyszył ci, pani, na królewskie łowy;
Tajemniczy miał smutek wyryty na czole.
Potem, gdy cały orszak siadł na strojne łodzie,
Botwel stanął przy sterze, twarz jego pobladła,
Patrzał w głębinie wody, jak gdyby w tej wodzie
Widział jakie straszliwe, dręczące widziadła;
I coraz się nachylał, drżałem, nigdy w świecie
Takiej myśli w człowieka nie widziałem twarzy;
I pojąć jej nie mogę — dotąd mi się marzy
Jak sen jaki okropny.


MARIA

                        O! Niewinne dziecię!
Ja łatwo ją pojmuję… dzika myśl szaleńca.


PAŹ

Królowo! Wiatr, co sprzyjał tej wodnej podróży,
Silniej w żaglach zaszumiał, i z twojego wieńca
Rozkwitłe w jasnych włosach zerwał kwiecie róży.
Kwiat padł na wodne fale i z falą upłynął,
Zbudził się Botwel, zadrżał i na sługi skinął,
Łódź mu podano… usiadł samotny do łodzi
I ścigał kwiat zerwany… śledziłem go długo,
Aż zniknął we mgle.


MARIA

/ niecierpliwie. /

                        Odejdź! Odejdź, wierny sługo!
Lecz daj mi wachlarz, niechaj czoło mi ochłodzi…
Tak mi gorąco — odejdź! Jest to czas pacierzy.

/ Paź odchodzi. /



SCENA VII


MARIA

/ sama /

Przenikliwe ma oczy ten paź — i nie wierzy,
Że miłość jest występkiem, w błędną wiedzie drogę.
Długo ją usypiałam, już uśpić nie mogę,
Będę widzieć Botwela… oddalę ze dworu.
Czyste zwierciadło skazić może lekkie tchnienie…
Co?. .. ja jestem niewinna, lękam się pozoru?
Wszak z dawna mnie obarcza czarne podejrzenie,
Myślą, że kocham Rizzia… O bojaźń dziecinna!
Któż ma prawo mnie sądzić? Ja osądzę siebie.
Ludzie są u stóp moich, nade mną Bóg w niebie.
Wczoraj tak było… Dzisiaj nie jestem niewinna!
Kocham Botwela! Kocham! Bóg mnie sądzić może.
Ciężko mi w tej koronie… francuska korona
Z lekszego była kruszcu… na chwilę ją złożę…
Zdejmuje koronę.
Więc teraz z wszystkich więzów jestem uwolniona.
Ciężyłaś mi na czole, a twój połysk zgubny
Wielu, wielu przerażał i odstręczał wielu.
Teraz wolna… Nie — jeszcze cięży pierścień ślubny.
Zdejmuje pierścień.
O! Teraz przybądź do mnie! Przybądź tu, Botwelu!
Przybądź! Nie mam korony i nie mam pierścienia,
Przybądź! Już się nie lękam Boga i potwarzy.
Jak mnie zachwyca urok twej posępnej twarzy,
! ten uśmiech goryczy, ten mrok zamyślenia.
Precz ta myśl śmierci, śpiąca głęboko na czole,
Niech tę chmurę rozproszy uśmiech szczery, tkliwy;
Długo w posępnych myśli obłąkany kole,
Będziesz jeszcze piękniejszy, gdy będziesz szczęśliwy.



SCENA VIII

/ MARIA, RIZZIO. /


RIZZIO

Wezwałaś mnie, królowo?


MARIA

                        Bojaźnią dręczona,
Przyzwałam ciebie, Rizzio, w te skryte komnaty.
Jesteś w niebezpieczeństwie, bo rzucone kwiaty
W roli Duglasa śmierci wydały nasiona.
Posłuchaj więc cierpliwie, mój błędny rycerzu,
Już nie możesz tu zostać. Przeciw mieczom wroga
Łatwo znaleźć obronę w mieczu i w pancerzu,
Lecz grożą ci sztylety, śmierć zdradziecka, sroga.
Wierzaj mi, źle, kto wrogom ukrytym zawierza,
Musisz uniknąć ciosu, dziś rzucić te strony.
Dam ci ważne zlecenie do dworu Papieża,
Okręt gotowy… żaglów rozpięte zasłony.
Bądź zdrów!


RIZZIO

                        Królowo moja! Powtórz te rozkazy!
O! nie! nie! nie powtarzaj — nad brzegiem otchłani
Nie posłucham… choć ściągnę twój gniew, twe urazy,
Wszak śmierć cię nie urazi? Nie zasmuci? Pani!
Mario! o! ja zostanę — przysięgam, zostanę!
Postanowienia żadna nie naruszy siła!
Śmierć sroższą mi wyrzekły twe usta różane,
Żeby choć głos był zadrżał, gdyś ją wymówiła…
Mario! Posłuchaj!. ..


MARIA

                        Rizzio, chciej mówić z królową,
Rozmawiałeś z kim innym.


RIZZIO

                        I gdzież twa korona?
Nie widzę jej na czole… kwiatem uwieńczona
Jesteś mi równa… śmielszą przemówiłem mową.
Daruj mi! Ja myślałem!… myślałem, szalony!
Że ją umyślnie zdjęłaś dla mnie…


MARIA

                        Źleś osądził.
Wszak wiesz, że ja się zwykłam modlić bez korony,
I teraz się modliłam.


RIZZIO

                        Przebacz mi, jam zbłądził.
Lecz nie kładź jej na czoło… czoło twe utrudzi
I myśl jakąś posępną przykrywa żałobą.


MARIA

Bez korony nie zwykłam przemawiać do ludzi.
Rozmawiam tylko z Bogiem — z Bogiem, albo —
Ciszej, kładąc koronę.
                        Z sobą.


RIZZIO

Śmiałość mi odebrała… więc dobrze… odjadę.
Staje w gotyckiem oknie i z udaną obojętnością mówi.
Dziś dzień taki pogodny… dobry do podróży,
Niebo czyste, błękitne, chmury lekkie, blade,
Pokazują mi drogę, lecz nie wróżą burzy.
Obacz, proszę, królowo, jak cicho na dworze.
Kwiaty w twoim ogrodzie odświeżone kwitną,
Tam góry Szkocji barwą owiane błękitną,
Odległe jak marzenia, jak tam szumi morze!
Białą mgłą osłonione chwieją się okręty…


MARIA

Rizzio! Czemu tak zbladłeś?…


RIZZIO

/ odwraca twarz od okna i zakrywa ją dłonią. /

                        Tam żagiel rozpięty…
Patrzeć nie mogę…


MARIA

                        Rizzio! Tyś jak dziecko słaby!


RIZZIO

O pani! Pani! Ty mi chcesz zachować życie?
A życie wszelkie dla mnie straciło powaby.
Wkrótce ten zamek w mgły się roztopi błękicie,
Będę stał na pokładzie… a morze pode mną.
Ha! Kto wie, gdzie zapłynę? W tłum świata się rzucę.
Zapomnienie już szatą okrywa mnie ciemną,
Coraz! Coraz ciemniejszą! Wszak nigdy nie wrócę?
Już mnie boleść głęboka strawiła i zmogła.
Po cóż mam wracać? Po co? Łzy, westchnienia tłumić?
Jedna tu była dusza, zrozumieć mnie mogła!
I ta nie zrozumiała — nie chciała zrozumieć!. …
Odjadę więc samotny — niech będzie szczęśliwa!


MARIA

/ wzruszona. /

Rizzio!


RIZZIO

                        Powtórz tym głosem! Powtórz moje imię!
Z dźwiękiem mowy głos duszy twojej się wyrywa.


MARIA

/ zimno. /

Rizzio, chciałam cię prosić, kiedy będziesz w Rzymie,
Proś ode mnie Papieża, niech zamknięty w złoto
Przyśle mi chleb ze stołu Pańskiego.


RIZZIO

/ z oburzeniem. /

                        Pobożna!
Gardzić, poniżać serce, zabijać jest cnotą,
Potem można się modlić? Wszystko zgładzić można.
Żegnam cię…


MARIA

                        Wszyscy losem jesteśmy miotani!
Bądź zdrów! Maria ci wiecznie pamięci dochowa.


RIZZIO

Mamże odjechać?


MARIA

                        Cóż to znaczy?


RIZZIO

                        Przebacz, pani!
Ale twój głos był tkliwszym, smutniejszym niż słowa,
Pozwól mi dziś pozostać… jutro się oddalę.


MARIA

/ z ironią. /

Zostań! Zostań! Dziś możesz pozostać bez grzechu,
Dziś bal na dworze, maski napełnią te sale,
Ja sama się ubiorę jak królowa śmiechu;
Przyjdź więc… tam nowe z nami będzie pożegnanie,
Przyjmiesz je, choć ze śmiechem, z ust śmiechu królowej.


RIZZIO

Pani! Żegnam na wieki!

/ Odchodzi. /


MARIA

                        Raniłam go słowy,
Lęka się mego śmiechu, dłużej nie zostanie.
Jedno słowo od pewnej śmierci go wybawia,
Zawsze gorzkie lekarstwo, dobre skutki sprawia.




AKT III



SCENA I

/ Ogród. — Noc — Wśród drzew i kwiatów widać pałac Holy Rood i kaplicę Krzyża. Okna pałacu oświecono wewnątrz. Księżyc świeci. /


BOTWEL

/ sam. /

Zatrzymał mnie ten starzec nad przepaścią zgonu,
On marzył — a jam płocho marzeniom zawierzył.
Nie żyć, albo być królem — dotąd już bym nie żył!
Czyliż się na krok jeden zbliżyłem do tronu?
Jestem, czym byłem — marnym łudzę się pozorem.
Może ja nadto prędko chcę stanąć u celu?
Ranne przepowiedzenie chcę sprawdzić wieczorem,
Dziś wcześnie — jutro będziesz na tronie, Botwelu.
Gwiazdo, z tobą związane przeznaczenie moje,
Lecz twój blask nadto słabo mej drodze przyświeca.
Może krew na tej drodze, świeć — krwi się nie boję.
Oto świętego Krzyża posępna kaplica,
I kiedyż się w niej będą modlić za mnie? Może
Wtenczas, gdy usnę w grobie, lub kiedy na tronie
W purpurę królów skryję zakrwawione dłonie,
Wtenczas modlić się będą? Oto na tym dworze
Tłum zalotników pełen nadziei, zapału,
Ja — jak nędzarz u progu… okna oświecone,
Cień się jakiś przesuwa po szybach kryształu,
Tak — to ona — królowa! Poznałem koronę…
Bliżej! Bliżej — o nieba! Już mi sił nie stanie.
W oczach się snują dziwne gorączki kolory.
Gdyby mnie jaki człowiek obaczył w tym stanie,
Rzekłby z gorzką litością: Botwelu! Tyś chory!
Idź do szpitala! Słuchaj! Ty jesteś szalony!



SCENA II

/ BOTWEL, PAŹ. /


PAŹ

Szukam ciebie, Botwelu — wszystkie zwiedzam strony,
A ty w murach zamkowych, w królowej ogrodzie?


BOTWEL

Chciałem się tu orzeźwić przy wieczornym chłodzie!


PAŹ

O! Prawda, jak tu miło? W tym lesie topoli
Kwiaty milszą tchną wonią — i wszystko rozkwita.
Lecz najpiękniejsza róża w pałacu ukryta,
Chcesz ją widzieć?


BOTWEL

                        Co mówisz! Królowa zezwoli?


PAŹ

Zezwoliła!


BOTWEL

                        Widzieć ją! Kiedy?


PAŹ

                        Za godzinę.


BOTWEL

Sama ci to mówiła?


PAŹ

                        Spełniam jej rozkazy.


BOTWEL

O gwiazdo! Świeć mi, gwiazdo! Na morze wypłynę,
Niech łódź moję strzaskają wodokryte głazy,
Nie dbam o nic, zaczęły sprawdzać się wyroki.


PAŹ

Panie! Panie! Rozpogódź ten smutek głęboki,
Strwożyć możesz królową tych nieszczęść widziadłem,
A cień twojego czoła na jej czoło spadnie.


BOTWEL

/ z ironią. /

Co? Rozpogodzić czoło, paziu? To tak snadnie.
Idę, całą godzinę strawię przed zwierciadłem.
To łatwo twarz ułożyć. Uśmiech gorzki twarzy
Nie jest owocem cierpień! Igraszka dziecinna.
Twarz moja była niegdyś jak dziecka niewinna,
Będę się śmiał jak dziecko, co o świecie marzy.
O! Paziu, łatwo zatrzeć na czole te rysy?
Tak jak na pergaminie zaloty pisane
Można przemazać! Zetrzeć, nowe kłaść napisy.
Przemażę pismo czoła — zniknie przemazane.
Bywaj zdrów!

/ Odchodzi. /


PAŹ

                        Jak gorzkimi przeraził mnie słowy;
Spieszę teraz do Rizzia z rozkazem królowej.

/ Wybiega. /



SCENA III

/ HENKYK, MORTON i LINDSAJ. Wchodzą spiesznie. /


HENRYK

Więc to prawda, Mortonie! Rizzio nam uchodzi?


MORTON

Źle nam wróży ten odjazd, zbyt nastąpił nagle.
Już służba jego sprzęty przenosi do łodzi
I przeprawia na okręt pod francuskie żagle.
Trzeba śpieszyć — nie wiemy, jakie ma zamiary?
Pod lilijami Francji bezpiecznie odpłynie.


HENRYK

Co! Miałżeby uniknąć zasłużonej kary?
Nim się na okręt schroni, niech na brzegu zginie.


LINDSAJ

Spieszmy więc!


HENRYK

                        Czekaj! Czekaj! Niech dobrze rozważę.
Zanadto nas daleko zapędy uwiodły.
Czyliż sam we krwi zbiega dłoń królewską zmażę?
Na brzegu, gdzie tłum majtków, gdzie tłum ludu podły
Będzie wskazywał palcem… Jaka myśl straszliwa!
Będzie wskazywał, będzie urągał mej twarzy,
Jeżeli twarz poblednie. Kto wie, co się zdarzy?
Rizzio opuszcza brzegi — niech sobie odpływa!
Jego trup zakopany — tu, blisko królowej,
Więcej mi będzie szkodził, niż sam Rizzio żywy,
Skoro się stąd oddali.


LINDSAJ

                        Panie! Skończmy łowy!
Już prawie wpół dognany ów jeleń pierzchliwy.


HENRYK

Nie, nie, niechaj odjeżdża.


MORTON

                        Tak, niech z Bogiem płynie,
Niech po krajach rozszerza twoję sławę, panie,
Jeszcześ nie był dość znany francuskiej krainie.
Harfiarz na dobrowolne skazany wygnanie
Da cię poznać Francuzom. Na królewskim dworze
Kadzić mu będą, prosić na królewskie sale,
Błagać o jego przyjaźń — pomocną być może.
On trzyma serce Marii, trzyma rządu szalę,
A Henryk?


HENRYK

                        Co chcesz mówić?


MORTON

                        Że Henryk w tym kraju
Jest królem.


HENRYK

                        Jestem królem! Czy słyszysz, Lindsaju?
Co on śmie mówić?


MORTON

                        Lindsaj tym słowom zawierza.
Napiwszy się dowoli płochych kadzidł dymu,
Uda się może Rizzio do dworu papieża;
Ujrzysz go wkrótce w kraju — przyjedzie tu z Rzymu,
I kapelusz czerwony przywiezie na głowie;
Z twarzy bardzo podobny Rizzio do Wolseja.
Padniemy przed nim na twarz, a sam Darnlej powie,
Że już zemsty ostatnia zniknęła nadzieja.


HENRYK

Przestań! Już idę!…

/ Chcą wychodzić, w progu spotykają Duglasa. /



SCENA IV

/ HENRYK, MOHTON, LINDSAJ DUGLAS. /


DUGLAS

                        Stójcie! Już Rizzio odpłynął.


HENRYK

Nieba! Więc moja zemsta spełnić się nie może?
Już bym się był nie wahał!… Pójdę ponad morze,
Każę okręt zatrzymać.


DUGLAS

                        Już żagle rozwinął.
Jam winien! Teraz na mnie mścijcie się, rycerze,
Oto piersi odkryte i miecz obnażony,
Ta krew warta krwi Rizzia. Jestem tak spodlony,
Że ludziom już nie wierzę, i sobie nie wierzę.
Sam chciałem przeciąć żywot tak podłej osnowy,
Lecz kto wie? Może marna zatrzyma mnie trwoga.
Bałem się zabić Rizzia w obliczu królowej,
Będę się bał zabijać siebie w oczach Boga.
Życie Włocha zostało na moim sumieniu;
Myślałem, że ten harfiarz wierny przyrzeczeniu
Jutro jak rycerz bronią ze mną się rozprawi.
Ufajcie teraz ludziom? Znoszę brzemię sromu,
Gdy szukam wyjść z tych nieszczęść ciężkiego ogromu,
Od wstydu aż do grobu widzę mały przedział;
Któż mnie przed okiem wzgardy na świecie zasłoni?
Przynajmniej uciekając, gdyby był powiedział,
Że nie waszych sztyletów, mojej zląkł się broni,
Może bym żyć mógł jeszcze.



SCENA V

/ HENRYK, MORTON, LINDSAJ, DUGLAS, PAŹ. /


DUGLAS

/ chwyta za piersi wbiegającego Pazia. /

                        Paziu! Paź ten zginie.
Ja go zabiję… Pazia tak kocha królowa
Jak Rizzia.
Postrzegając pismo w rękach pazia, wyrywa je
                        Cóż to znaczy? na tym pergaminie
Widzę jakieś skreślone niewyraźnie słowa,
Czytajcie…


PAŹ

                        List — królowej oddać mi kazano,
Nie czytajcie! Nie macie prawa!


LINDSAJ

/ biorąc z rąk Duglasa pismo. /

                        Prawem siła.
Czyta
„Dzięki tobie, królowo, żeś mi pozwoliła
Wieczór z tobą przepędzić dzisiaj”, podpisano:
Rizzio.


DUGLAS

                        Rizzio? Rizzio! Czyś dobrze wyczytał?


LINDSAJ

                        W klasztorze
Czytać mnie nauczono, pojąłem nauki.


HENRYK

Więc Rizzio dziś ma wieczór przepędzić na dworze?
To pewno jaka zdrada, jakie włoskie sztuki?
Lecz nie — musiał pozostać, zmyliły nas czaty.
Lindsaju, zamknij pazia do mojej komnaty,
Żeby nie zdradził, żeby nie mógł nam przeszkadzać.


PAŹ

Żeby nie zdradził? Od was nauczę się zdradzać.
Duglasie! Wstyd ci wyrył znamiona na czole,
Daj mi miecz równej miary, jak miecz przy twym boku,
A czarną zdradę we krwi obmyję potoku.


LINDSAJ

Paziu mój, jesteś dziecko!… O! Młody sokole,
Ty jeszcze pierwsze pióra utracasz na wiosnę.
Pójdź ze mną.


PAŹ

                        Pamiętajcie! Ja kiedyś dorosnę.

/ Lindsaj wyprowadza pazia. /


DUGLAS

Więc Rizzio zginąć musi!


HENRYK

                        Kiedy?


DUGLAS

                        Dzisiaj zginie!


HENRYK

Gdzie?


DUGLAS

                        Ty się wahasz jeszcze? Gdzie? W tronowej sali.
U nóg królowej — niech go w szaty swe zawinie,
I tam go znajdzie jeszcze ostrze mojej stali.


HENRYK

Lecz w obliczu królowej spełnić czyn tak krwawy,
To mnie od niej na wieki! Na wieki oddzieli!


DUGLAS

Ha! Więc idź i znoś brzemię wzgardy i niesławy,
Wzgarda nie ośmieliła, nic cię nie ośmieli,
Idź pełzać przed królową w udanej pokorze,
Lecz wiedz — kobieta kochać człowieka nie może,
Skoro śmiała nim gardzić.


HENRYK

                        Gardzić? Nigdy w świecie!
Dziś będę śmiałym… dzisiaj męstwa dam dowody,
Chodźmy więc po sztylety święcone w Lorecie,
Potem potajemnymi wprowadzę was wschody.

/ Odchodzi z Duglusem. /


MORTON

Poszli — nie pójdę z nimi. Maria się nie dowie,
Że z zabójcami Rizzia i Morton był w zmowie.

/ Odchodzi w stronę przeciwną. /



SCENA VI

/ Pokój Marii, jak w scenie VI. aktu II. /


MARIA

/ sama, siedzi nad krosnami. /

Sama jestem. Gdzież paź mój? dotąd nie powraca.
Czymże czas sobie skrócę? Tak pomału płynie!
Najmilsza ta godzina, gdy mnie zajmie praca,
Kiedy się kwiat na płótnie pod igłą rozwinie,
Gdy jak wiejska dziewica siądę za krosnami.
Lecz jak mało tych godzin, wiecznie! Wiecznie w tłumie
Podejrzliwych, nieczułych; ich łzy nie są łzami,
Uśmiech nie jest uśmiechem, nikt mnie nie rozumie.
Gdybym tak oświecona blaskami klejnotów
Zeszła do niskiej chaty, gdzie lud mój przebywa,
I spytała wieśniaka, czy królowa Szkotów
Jest szczęśliwa? Odpowie: musi być szczęśliwa!
Byłem niegdyś w stolicy, widziałem pałace,
Widziałem oświecone okna jej komnaty;
A ja nędzny do grobu skazany na pracę,
Mchem i zielem porasta strzecha mojej chaty,
W pocie czoła uprawiam te skaliste góry;
Widziałem groby królów, na grobach marmury,
A prosty grób wieśniaka ciemny wrzos pokrywa:
Tak, królowa szczęśliwa — musi być szczęśliwa.



SCENA VII

/ MARIA, RIZZIO. /


RIZZIO

Jakież mam składać dzięki? Widzę cię, królowo!
U stóp twoich przepędzę ostatnią godzinę,
Każdą chwilę bym życia okupił połową.
Mario! Jakżem szczęśliwy! Ja jutro odpłynę,
Ale to jutro, jutro, to kres zbyt daleki.
O pani! Mario moja! Tak się szczęściem łudzę,
Jak gdyby wieczór szczęścia miał trwać długie wieki.
O! Kiedyż z zachwycenia, ze snu się przebudzę?


MARIA

Serce mi ogarnęła tęsknota nieznana,
Wesołość nawet twoja smuci mnie, przeraża.


RIZZIO

Królowo! Co ja powiem, niech cię nie obraża.
Zawsze bym tu pozostał do jutra, do rana,
Na jutro Duglasowi dałem przyrzeczenie,
Że się z nim widzieć będę, dotrzymałbym słowa.


MARIA

Rizzio… to być nie może?


RIZZIO

                        Zamiaru nie zmienię.
Ale to nadto smutna na dzisiaj rozmowa.
Pani! Aż do szaleństwa jestem dziś wesoły,
O moim oddaleniu myślałem z uśmiechem.
Słyszę! Słyszę śpiew Tassa powtarzany echem,
Zda mi się, że już płynę na łonie gondoły
Czarnym wybitej kirem, jak na łonie trumny;
Okna pałaców długim świecą się szeregiem,
Ścieląc po wodzie jasne światłości kolumny;
Łódź moja płynie szybko, płynie z fali biegiem;
A nade mną, daleko, na błękicie ciemnym
Posępnym światłem księżyc roztacza się złoty,
I w duszy czuję dzikie uczucie tęsknoty;
Dla serca trawionego ogniem niewzajemnym
Potrzeba takich cierpień, niech się karmi łzami.


MARIA

O! Rizzio, serce twoje niewesoło marzy,
Póki jesteśmy młodzi, wszystko jest przed nami.


RIZZO

Za mną wszystko zostało. Uśmiech mojej twarzy
Jeśli kiedy rozkwitnie, prędko, prędko skona!
Można za szkłami różę rozkwiecić w jesieni,
Lecz jakże będzie smutna, blada, wysilona.
Ale po co się smucę? wszystko się odmieni!
Powrócę kiedyś! Wrócę! Czemuż bym nie wrócił!
Czemu?… Świat jest przepaścią, kto się w przepaść rzucił,
Może nigdy nie wrócić… Nie, to niepodobna,
Ja będę kiedyś w Szkocji, w tych samych komnatach,
Sala ta, co się smutkiem wydaje żałobna,
Zabrzmi znów wesołością, rozjaśnią się mury
Tłumem zamaskowanych dworzan w jasnych szatach.


MARIA

O Rizzio! Patrzaj! Patrzaj na ten dwór ponury,
Tu niewinne zabawy lud grzechami zowie;
Szemrać będą dworzanie.


RIZZIO

/ z wzrastającą wesołością. /

                        Szmer zgłuszą oklaski,
Połowa nawet dworzan może przyjść bez maski,
Gdy który spyta: „Znasz mnie?” każdy mu odpowie:
„Nie znam cię, masko”, ani zbłądzi w odpowiedzi.
Ten, kto się śmieje, zawsze płaczących zwycięża.
Młodzież francuska tłumem ten zamek odwiedzi,
Wtenczas szczęśliwy!…

/ Słychać szczęk broni. /


MARIA

                        Słyszysz! Jakiś szczęk oręża?


RIZZIO

O nie, to moja harfa wisząca na ścianie,
Tknięta powiewem wiatru, smutnym jękła brzmieniem.
Harfo! Przyjmuję z czuciem twoje pożegnanie,
Ty mnie jedna tak żegnasz, smutno i z westchnieniem.


MARIA

/ z niespokoynością. /

Lecz gdzież się paź mój bawi?


RIZZIO

                        Pani, rozjaśń czoło!
Niech ja zastąpię pazia. — Całe moje życie
Nie byłem tak szczęśliwy, szczęśliwy jak dziecię.
Siada na małym stołku pazia, u stóp Marii.
Siądę przy twoich stopach… Jak mi tu wesoło!
Nie chciałbym teraz umrzeć.


MARIA

                        O! Co ci się marzy?
Umrzeć tak młodo, z sercem tak pełnym nadziei.


RIZZIO

Nadziei? Chciałem na twej wyczytać ją twarzy;
Czytałem wszystkie, wszystkie uczucia z kolei —
Nadziei tam nie było… Pani! Nie chmurz lica,
Niech paź z twarzy królowej gniewu nie wyczyta,
Paź dziecko, z wody chciałby dostać twarz księżyca…
Pani! Piękny ci wieniec we włosach rozkwita,
Daj mi róż kilka.


MARIA

                        Rizzio! Na co ci te kwiaty?


RIZZIO

We Włoszech, na ołtarzów święconym marmurze
Zawieszę ten dar drogi, nad złoto bogaty,
Pokazywać je będą, patrzcie! Oto róże
Marii Stuart Szkockiej, anioła w koronie.


MARIA

/ dając mu kwiaty. /

Nie odmówię twej prośbie, lecz zamiaru bronię,
Weź te kwiaty, lecz kwiaty niegodne ołtarza.

/ Henryk wchodzi tajemnymi wschodami i staje za krzesłem Marii niepostrzeżony. /


RIZZIO

Pani! Jestem twym paziem — Paź ciebie zaklina,
Daj mu ten wachlarz, powiew twojego wachlarza
Ma jakąś woń czarowną, woń, co przypomina
To gór szkockich powietrze; nieraz w kraj daleki
Przyniesie zapach róży, co ciebie otacza,
Wtenczas zamknę na chwilę złudzone powieki,
Marzyć będę…


MARIA

/ z uśmiechem. /

                        Królowa paziowi przebacza;
Rizzio nie śmiałby do niej użyć takiej mowy.
Paziu! Czy mi nie zechcesz korony zdjąć z głowy?
Dobrze, żeś nie zapragnął purpurowej szaty!
Dobrze, żeś na wachlarzu przestał.

/ Daje mu wachlarz. /


RIZZIO

                        Dzięki tobie!



SCENA VIII

/ MARIA, RIZZIO, HENRYK, stojący zawsze za krzesłem Marii, DUGLAS, LINDSAJ. /


DUGLAS

/ uzbrojony sztyletem, chwyta Rizzia za piersi. /

Właśnie dziś rano trzymał i wachlarz, i kwiaty,
Z kwiatami i z wachlarzem teraz legnie w grobie.


RIZZIO

Królowo!…


MARIA

/ powstając. /

                        Stój, Duglasie! Skądże ta odwaga?
Ty w komnacie królowej! Czy gardzisz królową?
Stój! stój! Duglasie, odejdź! Królowa cię błaga.
Nie!… mogę rozkazywać… Precz! Odpowiesz głową!
Rizzio! Chodź do mnie.


DUGLAS

                        Próżno wołasz go do siebie,
Duglas trzyma go w dłoni, nie uniknie zgonu.
Do Rizzia.
Módl się, za chwilę będziesz lub w piekle, lub w niebie.


MARIA

Duglasie! Precz stąd! Precz stąd! Splamisz stopnie tronu.
Pomyśl! Próżno mnie będziesz błagał przy skonaniu,
Kat ci zerwie ostrogi i twarz splami dłonią;
W obliczu ludu zelży kat na rusztowaniu.


DUGLAS

Próżno grozisz, królowo! Wiesz, że władam bronią.
Skoro Duglas na zamku kaganiec zapali,
Zbiegną się zbrojne tłumy poddanych wasali.
Mam się lękać kobiety? Po co wszczynać boje?
Na tym samym okręcie, na którym miał płynąć,
Odjadę w kraj Francuzów, wnet porzucam zbroję,
Mogę się w ten płaszcz jego jedwabny zawinąć,
Wezmę te strusie pióra, wezmę ten miecz złoty,
Podłego Włocha dobrze wyuczę się roli;
Wnet mnie zgraja francuskich trefnisiów okoli,
Na dworze królów zdradne rozpocznę zaloty;
Będę pierwszym przy ucztą zastawionym stole,
Wkradnę się w łaski możnych — harfiarzem zostanę…
Chyba mnie zdradzi kropla krwi na moim czole,
Lub te szaty splamione, pióra połamane.
Giń, Włochu!… Nie, sztyletem nie mogę uderzyć,
Nigdy nie zabijałem sztyletem.

/ Odrzuca sztylet. /


MARIA

                        O Boże!
Duglasie! Ach Duglasie! — nie, nie mogę wierzyć,
Żebyś ty go śmiał zabić.


DUGLAS

                        Przekonam cię może,
Duglas słowy zelżony, mieczem spełnia groźby.


MARIA

Duglasie! Nieszczęśliwa zniżę się do prośby…
Nigdy krwi nie widziałam!… widok mi nieznany!
Oddal — oddal ode mnie te krwawe obrazy!


DUGLAS

Chciałbym, żeby tu były zwierciadlane ściany,
Abyś śmierć jego mogła widzieć tysiąc razy!
Chciałbym, żeby jęk Rizzia echem powtarzany
Zabrzmiał, abyś go mogła słyszeć tysiąc razy!
Niechaj krew jego wsięknie głęboko w te głazy,
Niech zostawi na wieki zbrodni plamę ciemną.

/ Bierze od Henryka szpadę i przebija Rizzia. /


RIZZIO

Mario! och! Mario!… Boże, zmiłuj się nade mną.
Och! och! och!…

/ Kona. /


MARIA

                        Rizzio!… Boże! Zmiłuj się nade mną.
Stójcie! błagam was — jeszcze jęknął, jam słyszała.
O! Gdyby tu był Henryk!… Tak cicho jak w grobie,
Gdzież Henryk? Henryk! Mąż mój!


HENRYK

/ nachylając się, cicho. /

                        Jestem tu, przy tobie.


MARIA

/ odwracając się z wolna. /

Był przy mnie? Henryk! Mąż mój? Boże mój!

/ Pada na poręcz krzesła. /


HENRYK

                        Omdlała.
Wynieście jego zwłoki.


DUGLAS

/ ponuro. /

                        Przyszedłem zabijać,
Lecz nie wynosić zwłoki — wołajcie grabarzy.

/ Lindsaj wyciąga trupa z sali i wraca. /


HENRYK

/ do Duglasa. /

Duglasie! Straszna teraz bladość twojej twarzy.
Czyliż męstwo rycerza zwykło tak przemijać?
Miałeś wdziać jego szaty?


DUGLAS

                        Krwią czarną skalane?


HENRYK

Ciebie dręczy zabójstwo?


DUGLAS

/ zbliżając się, patrzy Henrykowi w oczy. /

                        Henryku! A ciebie?…
Słuchaj! I twoje ręce krwią Rizzia zmazane,
Ty zabiłeś człowieka! I wejdź teraz w siebie?…
Czy miałeś jaki powód zemsty lub urazy?
A jesteś tak spokojny! Patrz, jaka różnica,
Ja pomściłem się czarnej na honorze skazy,
A jestem tak wzburzony! Rozpogódź więc lica…
My się bardzo różnimy — idź teraz do łoża,
Będziesz miał noc spokojną — gdy się zbudzisz rano,
Życzę, aby na niebie powstająca zorza
Ujrzała twarz Darnleja jak dzisiaj rumianą.
Królowo! Przebacz! Przebacz! Idę w kraj daleki,
Wygnaniec, zbójca podły, niosę piętno zbrodni.

/ Odchodzi. /


LINDSAJ

Ci rycerze — imienia rycerzów niegodni.


HENRYK

Słuchaj! Królowa wkrótce otworzy powieki,
Uciekajmy z tej sali.


LINDSAJ

                        Chodź! Jedźmy na łowy…


HENRYK

Lindsaju! Ty znasz może uczucia królowej?
Będzie mnie nienawidzić?


LINDSAJ

                        Zbądź niewczesnej trwogi!
Chodź! Chodź, królu! Chodź ze mną, słyszę czyjeś kroki!

/ Wyprowadza gwałtem ociągającego się króla. /



SCENA IX

/ MARIA omdlona. BOTWEL. /


BOTWEL

Królowa — czy usnęła? Sen nadto głęboki.
Skąd ta krew? Po raz pierwszy wstępuję w te progi,
A już tu we krwi brodzę? Ktoś zbrodni dokonał,
Spełnił czyn tajemniczy, zbrodnię bez nazwiska…
Świateł przygasłych promień błękitnawy błyska,
Sztylety na podłodze? sztylety! — któż skonał?
Może król!…


MARIA

                        Och!…


BOTWEL

                        Królowa budzi się…


MARIA

/ z pomięszaniem. /

                        Duglasie!
Ach, miej litość!… gdzież jestem? Boże, jak tu ciemno.
Za późnom się zbudziła! Tak jest! Już po czasie…
Jestem przy tobie… Boże, zmiłuj się nade mną!…
On był przy mnie, mąż, Henryk, był przy mnie — zabijał.


BOTWEL

/ z zadziwieniem. /

Henryk zabijał?. ..


MARIA

                        Może krew plami te szaty?
Widzę go — pod sztyletem w cierpieniach się zwijał…
Precz! Precz! O łzo natrętna… Mamże płakać straty?
Mścić się potrzeba — drżyjcie! Czyż krew płacić łzami?
Krew za krew — drżyjcie! Zemsta straszliwa nad wami!
Już śmierć weszła do zamku, będą zbrodnie nowe.


BOTWEL

Jakaż to straszna boleść przenika królowę?


MARIA

Tyś Rizzia krwią zmazany?


BOTWEL

                        O! Nie, chyba własną…


MARIA

Tyżeś to w tej godzinie? Słuchaj! W jakim celu?
O! Niech teraz te światła, te pochodnie zgasną!
Żeby mój wstyd ukryły… Kocham cię, Botwelu!
Nie jest to czas ukrywać i taić uczucia,
Rzucam się na twe łono, już jestem zgubiona!


BOTWEL

O Mario! Śmierć cię chyba wydrze z tego łona.
Czy żądasz zemsty? Powiedz! Zabójstwa? Otrucia?


MARIA

Nie, nic nie żądam — chodź przed ołtarz Pana,
Połączę z tobą dłonie, gdym serce złączyła.
Lecz nie, ta ręka z krwawą ręką powiązana,
On żyje jeszcze!… Boże! Cóżem wymówiła!

/ Wyrywa się z rąk Botwela i ucieka. /



SCENA X


BOTWEL

/ sam. /

On żyje jeszcze?… W dobrą trafiłem godzinę.
Wieki trzeba by czekać na takie wyznanie,
A teraz ją zdradziły rozpacz, obłąkanie.
Myśl zemsty w niej ukrytą jako kwiat rozwinę;
Piękny kwiat, choć zatrute owoce wyradza.
Teraz chyba szatana wyrwie mi ją władza!
Serce się moje kobiet łzami nie rozczula…
Chce, żebym myśl jej odgadł? Nie, ja nie rozumiem!
Aż mi powie: Botwelu! Zabij! Zabij króla!
Za mniejszą cenę nie chcę zabijać — nie umiem.




AKT IV



SCENA I

/ Pokoje królowej. MARIA, BOTWEL. /


MARIA

Dziś jestem spokojniejszą, czystych modlitw władza
Usypia wszystkie troski i uśmierza bole;
Czas, cierpliwość najsroższe rany ułagadza.
Wszystko znieść można.


BOTWEL

                        Wszystko?


MARIA

                        Troski i niedolę…


BOTWEL

I wzgardę?


MARIA

                        Dosyć! Dosyć zniosłam na kobietę!
Jestem na tronie, ale z sercem zakrwawionem.


BOTWEL

O Mario! ty się nadto łudzisz blaskiem, tronem.
Ten tron, to proste deski szkarłatem przykryte;
Już zeń zdjęto szkarłaty, zasłano całuny;
Obejrzyj się, na tronie nie dostaje truny.
Widziałem w kraju Franków, gdy król wielki skona,
Postać jemu podobną wnet z wosku utworzą,
Przykryją szkarłatami, na mary położą;
Dziwnie od martwej twarzy odbija korona;
Przeraża ludzi wstrętem ta postać woskowa,
Ustrojona w klejnoty, przy trumny żałobie;
Nie obrażaj się, Mario, lecz Szkotów królowa
Podobna do tej maski leżącej na grobie.


MARIA

Cóż uczynię?


BOTWEL

                        Ha! Módl się! Przebaczaj!


MARIA

                        Przebaczyć!
Komu przebaczyć?


BOTWEL

                        Wszystkim.


MARIA

                        Chciej mi wytłumaczyć!


BOTWEL

/ się żegna. /

Czego się żegnasz?


BOTWEL

                        Pani! Odmawiam pacierze,
Słyszę dzwon po umarłym.


MARIA

                        Co? Dzwon, po kim dzwony?


BOTWEL

Po śmierci Rizzia.


MARIA

                        Boleść zaledwo uśmierzę,
I modlitwą zagłuszę jęk w piersiach tłumiony,
Szatan budzi mnie ze snu.


BOTWEL

/ patrząc przez okno. /

                        Patrz, pani! Tam z dala
Snuje się tłum pogrzebu, idą czarne cugi,
Płatna wymowa cnoty zmarłego wychwala;
A za trumną przyjaciół orszak smutny, długi,
Ale ten najwierniejszy, który w trumnie zaśnie.
Każdy, z domu wychodząc, trzymał świecę jasną,
Połowa już pogasła, inne teraz gasną.
Patrz! Jedna jeszcze miga — i ta wkrótce zgaśnie;
Na chwilę mu ciemnego grobu nie oświecą,
I pamięć ich zagasa z tą gasnącą świecą.
Śpij. Rizzio, wszyscy, wszyscy ciebie zapomnieli!
Czyż nie dosyć? Zmówili wieczne odpocznienie.


MARIA

Słuchaj! Słuchaj! Kobieta na cóż się ośmieli?
Patrz, Botwelu! Ten obraz wiszący na ścienie,
Jak w nim dobrze trafiona blada twarz Henryka,
Ściga za mną oczyma… Nie zniosę tej twarzy!
Patrz! za mną się obraca, wzrokiem mnie przenika.
O! Ten wzrok! Nie jest dziełem ludzi i malarzy,
Na obraz szatan przeniósł myśl moją, sumienie,
I serce moje dręczy boleścią okrutną.


BOTWEL

Cha! cha! Więc ci niemiłe Darnleja spojrzenie?
Można obraz zasłonić.


MARIA

                        Nie — rozedrzyj płótno!
Rozedrzyj je sztyletem — na co te obrazy?
Ja go mam w sercu.


BOTWEL

                        Pani! Spełnię twe rozkazy,
Czy będziesz spokojniejszą?


MARIA

/ niecierpliwie. /

                        Spełnisz moje chęci?
Co wyrzekłeś?


BOTWEL

                        Tak, zniszczę ten obraz Darnleja.


MARTA

/ z przytłumionym westchnieniem. /

Obraz!


BOTWEL

                        Tak chciałaś?


MARIA

                        Prawda, wyszło mi z pamięci,
Chciałam zgonu obrazu.
Na stronie.
                        Zniknęła nadzieja!
On mnie nie pojmie, ja się wyrzec nie ośmielę.


BOTWEL

Pani! Więc dziś się z tobą na wieki rozdzielę,
Przyszedłem cię pożegnać.


MARIA

/ z rozpaczą. /

                        Co mówisz? Mój drogi!
Dla nieszczęśliwej cios to nazbyt! nazbyt srogi!
Nie wytrzymam!


BOTWEL

                        O pani! Mam zostać przy tobie?
Każesz mi zostać? Jesteś królową, masz władzę.
Dziś więc grób mój przy Rizzia każę kopać grobie,
Przeciw sztyletom słaba obrona w odwadze.


MARIA

Ty mi serce rozdzierasz — piekło teraz we mnie!
Zemścić się! Zemścić! Cóż mi teraz pozostaje?
Zemścij się!


BOTWEL

                        Nad Duglasem mścić się! To daremnie,
Duglas z Lindsajem oba uszli w obce kraje.


MARIA

Idź! Szukaj ich! Nie, zostań! Zostań tu! Miej litość!
Chciej mnie zrozumieć! Bbłagam! Czyliż duszy skrytość
Mam wyjawić słowami? Choć wiem, że ta mowa
Sumienie mi obarczy, z echem nie upłynie.
Powinien zginąć!


BOTWEL

                        Kto?


MARIA

/ długo pasując się z sobą. /

                        On!


BOTWEL

                        Kto?


MARIA

                        Król!


BOTWEL

                        Zginie!


MARIA

O! Ty jesteś jak echo, powtarzasz me słowa,
Ja chciałabym, ażeby bez echa skonały.
Lecz tak, już przeważyłam jednę stronę szali,
Tak, już się pierwsze węzły skrytości przerwały,
Dalej! Dalej iść trzeba, idę dalej! Dalej!
Nie wiem, gdzie zajdę? Słuchaj! Jesteś taki blady,
Jakbyś mi chciał wyrzucać?


BOTWEL

                        Królowo! Ja zbladłem?
To może dawnych cierpień pozostały ślady.


MARIA

Botwelu! Niech twe czoło nie będzie zwierciadłem,
W którym czarność mych zbrodni czytam z przerażeniem
Mamże twe świetne myśli przykryć zbrodni cieniem?
Zapomnij słów niebacznych! Ja marzyłam we śnie;
Zapomnij o snach moich! Nie zwierz ich nikomu!


BOTWEL

Królowo! On dziś zginie.


MARIA

/ z przerażeniem. /

                        Dziś? To nadto wcześnie!


BOTWEL

Gdzie Henryk?


MARIA

                        Niedaleko, w małym wiejskim domu.
Mówią, że chory.


BOTWEL

                        Chory?… Chory umrzeć może.
Nie lękaj się, dziś Henryk pod sztyletem skona,
Oddalę podejrzenie, chorobą się złożę.
Lecz dopomóc mi trzeba. Jako wierna żona
Powinnaś go odwiedzić jeszcze dziś z wieczora,
Dasz mu w lekarstwie napój, co go uśpi w nocy.


MARIA

O! To, czego ty żądasz, nie jest w mojej mocy:
Ja mam go widzieć dzisiaj? Widziałam go wczora,
Jutro mam widzieć trupem — widzieć dziś nie mogę!


BOTWEL

Odwiedź go — zniszczysz wszelkie podejrzenia, trwogę,
Bez tego spać nie będzie, uchroni się zgonu.


MARIA

Daj więc! daj mi ten napój — zejdę z mego tronu,
I przez tę noc straszliwą żaden z mych poddanych
Nie będzie równie podłym i występnym.


BOTWEL

/ wyjmuje truciznę, którą pokazywał u astrologa. /

                        Pani!
Oto napój wyjęty z ziół mi dobrze znanych.
Niech Henryk spełni do dna, choć może smak zgani.
Sen dla chorego w bolach wielką jest przysługą.


MARIA

Więc Henryk gdy wypije?


BOTWEL

                        Zaśnie…


MARIA

                        Na jak długo?


BOTWEL

Nie wiem…
Odwracając się.
                        Skoro napoju użyje królowa,
Mój sztylet niepotrzebny.
Do Marii.
                        Królowo! Bądź zdrowa!

/ Odchodzi. /


MARIA

/ sama. /

Uważałam go pilnie, przez rysy oblicza
Chciałam czytać aż w sercu, odkryć by cień zdrady.
Smutny był? Twarz Botwela zawsze tajemnicza;
Blady był? Wszak on zawsze posępny i blady.
Nie, to nie jest trucizna; i któż się nie wzruszy,
Powierzając kochance narzędzie otrucia?
Chybaby nie miał w sercu żadnej iskry czucia?
Chybabym okiem duszy nie czytała w duszy?

/ Odchodzi. /



SCENA II

/ Teatr wystawia wnątrze wiejskiego domu, pomieszkanie Henryka. HENRYK, NICK. /


HENRYK

Błąkam się jak wyklęty, słuszna kara boża,
Zbłąkana wyobraźnia blade widma roi,
Zgryzoty przy wezgłowiach stoją mego łoża.


NICK

O! Nie, przypatrz się, królu, tylko błazen stoi.


HENRYK

Tak, błazen tylko, wszyscy już mnie opuścili.
Oświecam widma bladą umysłu pochodnią,
Każdy kamień korony obciążyłem zbrodnią,
Ich ciężar głowę moję do grobu nachyli;
Przeważa mnie korona.


NICK

                        I ja równie błądzę.
Oto czapka w królewskich pokojach wytarta,
Dotąd na niej zdobyte wieszałem pieniądze;
Wkrótce czapka od błazna będzie więcej warta,
I wkrótce mnie samego ciężarem przeważy.
Nie trzeba nadto wielkich ciężarów na głowie,
Dość rozumu i głupstwa.


HENRYK

                        Paziu! W twojej mowie
Więcej widać rozsądku, niż śmiechu na twarzy.
Ale gdy mnie widmami myśl drżąca otoczy,
Jak ich nie widzieć? Ich wzrok serce mi rozkruszy.
Jak ich nie widzieć, Nicku?


NICK

                        Panie! Zamknij oczy…


HENRYK

One nie przed oczyma — one w mojej duszy!
Widzę je, tak jak ciebie; jak me własne cienie
Ścigają za mną.


NICK

                        Panie! Zagaś lampę w nocy,
Mnie nie ujrzysz przed sobą… Zagaś twe sumienie,
Widm nie ujrzysz przed sobą…


HENRYK

                        To nie w mojej mocy!
Szalony jesteś! Zgasić sumienie jak świecę?
Wpatrując się w głąb pokoju.
Patrz! Tam stoi, w posępnej ubrany żałobie,
Jak gdyby chciał wyjawić śmierci tajemnicę?
Milczący, krwawy, blady, woła mnie ku sobie…
Wszak mu sztylety ciało rozdarły na ćwierci?
A on wstał z grobu świeży, jak z kołyski dziecię.


NICK

O panie! Rizzio błaznów lubił całe życie,
Może więc przyszedł tutaj szukać ich po śmierci?
Dziwię się, że nie ze mną, lecz z tobą rozmawia,
Musisz być do mnie królu podobnym w tej chwili.


HENRYK

/ nie słuchając słów Nicka. /

Precz! Precz, Rizzio! Twój widok serce mi zakrwawią.
Wszystko bym oddał, byle życie ci wrócili!
Nie obwiniaj mnie, odejdź, niech spokojny zasnę;
Ty może chcesz snu mego? Spać nie możesz w grobie;
Więc i tam spać nie można?. .. Życie oddam tobie,
Lecz wróć mi sen! Nie wracaj! Życie oddam własne.
Twoje lica tak blade i ten wzrok rozwarty!
Śmieje się dziko z obłąkaniem.
Cha! cha! cha! To mi zmysły do reszty pomiesza.


NICK

Ten cień lepiej cię, królu, ode mnie rozśmiesza,
Więc go przyjmij za błazna — nigdy moje żarty
Z ust twoich nie wyrwały tak szczerego śmiechu.


HENRYK

Czego chcesz, Rizzio? Krwawe wskazujesz mi szaty?
Może ciebie zabiłem skalanego w grzechu?
Powiedz mi? Jestem królem! Ja jestem bogaty!
Dam na mszę! Powiedz tylko, ile mszy potrzeba?
Zakupię msze na tydzień, miesiąc, rok, wiek cały;
Choćbyś był zbójcą, modły przebłagają nieba,
Głos księży słyszeć będziesz w grobie już spróchniały.
Ha! Jeszcze słychać harfę!


NICK

                        Uspokój się, panie!
To przywidzenie strachu… Królowa tu zmierza…


HENRYK

Królowa!. .. Jakież będzie nasze powitanie?
Zabije wzgardą, wzgarda jak sztylet uderza.



SCENA III

/ MARIA, HENRYK, NICK. /


MARIA

Henryku! Ja sądziłam, że cię tu zastanę
Wśród zgrai twoich dworzan! Tyś samotny, blady,
Powiedz, czyś ty nie chory? Oczy obłąkane,
Na twarzy widać jeszcze bezsenności ślady.


HENRYK

/ z rozpaczą. /

O Mario!


MARIA

/ przerywając. /

                        Uspokój się! Tyś chory, mój luby!
Połóż się, zaśnij, widać bezsenność ci szkodzi.


HENRYK

O Mario! Jestem winien! Winien Rizzia zguby!


MARIA

/ z udaną obojętnością /

Ja nie wiedziałam o tym, cóż mnie to obchodzi?


HENRYK

Ty mi przebaczasz? Powiedz!


MARIA

                        I cóż mam przebaczyć?


HENRYK

Śmierć jego.


MARIA

                        Czyją?


HENRYK

/ z przymuszeniem. /

                        Rizzia…


MARIA

                        Jużem zapomniała.


HENRYK

Chciałem się uniewinnić, czyn mój wytłumaczyć,
Lecz ten Włoch nie wart, abyś o nim pamiętała.


NICK

/ do Henryka. /

Włoch nie wart, abyś o nim pamiętał, Henryku.
Powtórzę ci te słowa, twoje słowa własne,
Gdy nie będziesz mógł zasnąć.


HENRYK

/ do Nicka. /

                        Precz! Precz, nędzny Nicku!
Do Marii.
Przebaczyłaś mi, teraz już spokojny zasnę.


MARIA

Trzeba sen sztuką zwabić, gdy od łoża stroni,
Przyniosłam senny napój, poznasz jego siłę.
Sen cię po nim skrzydłami lekkimi osłoni,
Zaśniesz jak małe dziecko, będziesz miał sny miłe.
Wmieszam go do lekarstwa.


HENRYK

/ do Marii, która wlewa napój w czarę stojącą przy łożu. /

                        Dzięki ci, królowo!


NICK

Zadrżała, przed mym okiem nic się nie ukryje.
Do Marii cicho.
Pani, podziel się z królem napoju połową,
Bo kto wie, gdy król twoje lekarstwa wypije,
Może ci się podobny napój w nocy przyda.


MARIA

/ spojrzała na Nicka i odwróciła się ze wzgardą. /

O jakże trudna rola; lecz tak, kończyć trzeba!
Każde spojrzenie zdradzi, każde słowo wyda,
A myśl mnie już wydała przed obliczem nieba.
Oby się prędzej! prędzej! Wyrwać z tej komnaty.


HENRYK

O Mario! Czemu nosisz te żałobne szaty?


MARIA

Tyś chory, chciałam przez to mój smutek wyrazić.


NICK

/ na stronie. /

Więc na to szat potrzeba.


HENRYK

/ z czułością do Marii. /

                        Ja cierpię tak mało,
Zwiększono wielkość cierpień, chciano cię przerazić…
Teraz z mojej słabości nic już nie zostało,
Skoroś mi przebaczyła.


MARIA

                        Bądź zdrów!


HENRYK

                        Jeszcze wcześnie!
Gdzie idziesz? Zostań chwilę, jeszcze jedno słowo!
Wyznam ci szczerze, nieraz dręczę się boleśnie,
Nieraz cię obraziłem, przebacz mi, królowo!
Klęka przed nią.
Przebiegnij wszystkie chwile, któreśmy przeżyli,
Jeśli nas jaka w życiu czarna chwila dzieli?
Błagam cię! Utrać pamięć tej nieszczęsnej chwili.


MARIA

/ odwracając się z drżeniem. /

Przeprasza, jakby leżał w śmiertelnej pościeli.
Człowiek, co może jutra, jutra nie zobaczy,
U stóp moich klęczący błaga przebaczenia;
Gdy jemu nie przebaczę, czy mi Bóg przebaczy?
Wstań, Henryku! O, przebacz! Przebacz mi wzajemnie.


HENRYK

Ty błagasz przebaczenia? Błagasz go ode mnie?
Powiedz mi, jakie w tobie mam odpuścić winy?
Ja ci nawzajem serce do głębi otworzę.


MARIA

Bądź zdrów — prędko mi z tobą ubiegły godziny.


HENRYK

/ z czułością.. /

Kiedyż się zobaczymy?


MARIA

/ drącym głosem. /

                        Nie wiem — jutro może?


HENRYK

Ty mnie tak zimno żegnasz? Czyliż świeże śluby
Przebaczenia, miłości, znikły między nami?


MARIA

/ całuje go w czoło /

Bądź zdrów!…


HENRYK

/ z przerażeniem. /

                        Tak mnie zimnymi dotknęłaś ustami,
Dreszcz mnie przebiegł.


MARIA

/ z gorzkim uśmiechem. /

                        Ty jesteś w gorączce, mój luby.

/ Odchodzi /



SCENA IV

/ HENRYK, NICK. /


HENRYK

O Mario! Mój aniele! Boże, dzięki tobie!
Nawróciłeś jej serce, kocha mnie tak szczerze.


NICK

Ty wierzysz, temu królu?


HENRYK

                        Tak jest, wierzę! Wierzę!
Rizzio jeden nas dzielił — Rizzio teraz w grobie.
Wszystko się odmieniło, już jestem szczęśliwy.
Czy widziałeś jej uśmiech? Uśmiech szczery, tkliwy;
Z pogodnym czołem przy niej zasiądę na tronie.
Ciesz się! Ciesz się, Duglasie! Zyskam przebaczenie,
Ja ciebie moim płaszczem królewskim osłonię.
Ciesz się, mój wierny Nicku! Zgasiłem sumienie,
Już nie o bladych widmach, lecz o szczęściu marzę;
Ciebie, Nicku, darami sowicie obdarzę,
Czapkę złotem napełnię, sprawię ubiór nowy.


NICK

Spraw mi żałobę.


HENRYK

                        Po kim masz chodzić w żałobie?


NICK

Spełń ten puchar. W nim znajdziesz lekarstwo królowej,
A wtenczas błazen wdzieje żałobę po tobie.


HENRYK

Precz! Precz! Jesteś podobny do piekielnej jędzy!
Podły i podejrzliwy, kąsasz, trujesz jadem.
Precz! Idź się błąkać, żebrać i umierać w nędzy!
Lecz nie, śmierć twoja będzie dla innych przykładem;
Obieraj rodzaj śmierci.


NICK

                        Trudno mi obierać,
Głupstwo jest wieczne, głupstwo nie może umierać,
Od wieków z nieprzerwanej wypływa osnowy.
Chciałbym skonać pod mieczem, ale kat zawoła:
Nicku! Gdzie twoja głowa? Wszak ty nie masz głowy,
Cha! cha! Nieprawdaż, królu, że to myśl wesoła
Nie mieć głowy. Więc węzeł założyć na szyję?
Lecz ja jestem tak lekki, sam wiatr mnie utrzyma;
Nie, ja wisieć nie mogę, dla mnie śmierci nie ma,
Chyba — to śmierć najleksza, ten puchar wypiję.
Żądasz więc mojej śmierci?


HENRYK

                        Precz, straszna poczwaro!
Nędzny! Takąż to wdzięczność niesiesz panu w darze?
Sumienie niech ci będzie zasłużoną karą.
Wyganiam cię ze dworu.


NICK

                        Ja sam się ukarzę.

/ Wypija prędko puchar nalany przez królową. /


HENRYK

Co czynisz?


NICK

                        Nic, wypiłem królowej napoje;
Zasnę jak małe dziecko, będę miał sny miłe.


HENRYK

Zadrżałem mimowolnie, lecz czegóż się boję?
On tylko zaśnie.


NICK

                        Zasnę, gdy znajdę mogiłę!
I tej może odmówią.
Blednie, siada przy królu i głowę na dłoniach opiera.
                        Przed daleką drogą
Powrócę jeszcze myślą w rodziców mieszkanie.
Widzę tam, w końcu sioła, tę chatę ubogą,
Sczerniałe dymem ściany i obraz na ścianie;
A przy obrazie lampa, pies wrót chaty strzeże,
Nad chatą dąb spróchniałe podnosi konary.
O Boże! Widzę, widzę — tam mój ojciec stary
Na progu pług naprawia i mówi pacierze.
Oto matka ze łzami usiadła do przędzy,
Śpiewa pieśń jak przy mojej kołysce śpiewała.
O! któżby! Któż by sądził, że pod dachem nędzy
Urodzi się istota, co się będzie śmiała.


HENRYK

Pierwszy raz wpadasz, Nicku, w tak czarną tęsknotę;
Ty byłeś tak wesoły.


NICK

                        Tak, byłem tułaczem.
Któż by przyjął do domu płaczącą sierotę:
Panowie mogą smutek głosić jękiem, płaczem,
Nędzarz śmiać się potrafi — potrzebuje chleba.


HENRYK

Powiedz! Co ci jest, Nicku! Ten napój! O Boże!
Może jaki ratunek?


NICK

                        Już mi nic nie trzeba.
Słuchaj, królu! Z dzieciństwa chowany na dworze,
Służyłem za igraszkę — śmieli się dworzanie,
A ja widziałem wzgardę w ich śmiechu… Na Boga!
I ja też miałem serce! Tak jak pies u proga,
Jak twój pies się do ciebie przywiązałem, panie.
Wiedząc, jako śmiech rzadko królom towarzyszy,
Chciałem, ażeby zawsze towarzyszył tobie;
Teraz król już mojego głosu nie usłyszy,
Chyba się będzie jeszcze śmiał na moim grobie,
I dzwonki mu przypomną dzwony na pogrzebie.


HENRYK

On umiera! Królowo, okropna to zdrada!
Nicku! Nicku! I cóż mam uczynić dla ciebie?
Oczy twoje ściemniały i twarz śmiercią blada.


NICK

Królu! Zawieś na czapce kilka sztuk pieniędzy,
Odeślij ją rodzicom. Złotem się pocieszą,
Może pocieszą, może poratują w nędzy;
A czapkę w niskiej chacie na ścianie zawieszą,
I będzie im niekiedy przypominać syna;
Niech matka, przędąc pod nią, tę pieśń przypomina,
Którą niegdyś w kołysce śpiewała nade mną.
O Boże! Jak mi słabo — jak mi w oczach ciemno.


HENRYK

Nicku! Ty mnie rozczulasz! Patrz, łzy moje płyną.


NICK

Królu! Nigdy nie byłem łez twoich przyczyną,
Czemuż wesołość moja z życiem obumiera?


HENRYK

O nie śmiej się! Ten uśmiech smutny, wymuszony,
Do głębi mnie przenika, serce mi rozdziera.
Umierasz za mnie, wierny, wzgardą nagrodzony.


NICK

/ wesoło. /

Nagródź mi. Wybierz czterech najuczeńszych ludzi,
Niech niosą trumnę błazna, niechaj głupstwo noszą;
A gdy się każdy dobrze ciężarem utrudzi,
Tylko ciężarem głupstwa — po kraju ogłoszą,
Że Nick umarły więcej waży niż Nick żywy.
Tyś się uśmiechnął, panie! o jakżem szczęśliwy!
Chciałem cię jeszcze widzieć z uśmiechem na twarzy.
Przebacz mi, panie, wszystko, zamykam powieki,
Już cię widzieć nie będę — tak mi się coś marzy,
Tak słabo…


HENRYK

                        Nicku!


NICK

                        Żegnam! Żegnam cię na wieki!


HENRYK

Przyjacielu mój! Synu!


NICK

/ podnosząc głowę, z obłąkaniem. /

                        Synu! Któż mnie woła?
Czy to mój ojciec? — Próżno! Tak ciemno dokoła.
Już was widzieć nie mogę — muszę was porzucić!
Och! Zostawcie mi miejsce, przyjdę tam do chaty,
Odpocznę — ja myślałem zawsze do was wrócić.
O matko! Matko moja! Daj mi inne szaty,
Matko! Jak mi źle było na świecie. Och!

/ Pada u nóg króla i kona. /


HENRYK

                        Skonał!…
To przyjaciel ostatni! Żono tkliwa, czuła,
Patrz! To twój senny napój tej zbrodni dokonał,
Tyś go otruła… myślisz, żeś męża otruła?
Nie, Henryk żyje, tylko został sam na ziemi,
Sam został — wszystko jedno, jakby zasnął w grobie.
Gdyś mnie pocałowała, piekło było w tobie,
Dlatego całowałaś ustami zimnymi…
Bierze lampę i oświeca nią twarz Nicka.
Zobaczę go raz jeszcze… Jak twarz jego zbladła!
Zsiniałe usta — twarde usłał sobie łoże.
O nieba! Iskra z lampy na twarz mu upadla,
Szalony! Ja ją gaszę — on jej czuć nie może,
Nic już nie czuje…. Skończył. Tu rozpacz daremna!
Trzeba się gdzie uchronić przed zdradą kobiety.
Ujść przed nią — gdzież uchodzić? Wokoło noc ciemna;
Może tu koło domu ukryte sztylety?
Czegóż się nie dopuszczą? Na co nie odważą?
Nie ma większej poczwary na ziemskim przestworzu.
Po chwili.
Zostanę tu! Obaczę, z jaką jutro twarzą
Przyjdzie szukać zmarłego męża na tym łożu.
A twarz jej uda bladość — może ubielona?
Może jęk jej usłyszę za drzwiami komnaty,
Pewna jest mojej śmierci, wprzód nim się przekona,
Czy ja umarłem, będzie płakać mojej straty.
Wtenczas ją jednym! Jednym spojrzeniem zabiję.
Stawia lampę u głów Nicka.
Więc Bóg czuwa nade mną i od śmierci strzeże.
Postawię przy nim lampę, całunem nakryję,
Będę nad zmarłym w nocy odmawiał pacierze.
Tak samotny przy zmarłym i w noc taką ciemną,
Sam jeden… Boże! Boże! Zmiłuj się nade mną.




AKT V

/ Teatr wystawia salę gotycką. W głębi wielki hebanowy krucyfiks, przed nim zawieszona lampa srebrna. Noc. Przez okna wpada blask księżyca. /



SCENA I

/ MARIA, PAŹ. /


MARIA

Paziu! Wszak już wybiła godzina północy?
Pogaś wszystkie pochodnie, zasłoń okna sali,
Nikt wiedzieć nie powinien, że ja czuwam w nocy.


PAŹ

/ gasi pochodnie i pokazuje na lampę przed krucyfiksem /

Czy i tę lampę zgasić?


MARIA

                        Lampa niech się pali.
Jej blask mnie przed obcymi zdradzić nie powinien,
Chyba przed Bogiem zdradzi, ale boskie oko
I w cieniach nocy widzi winnego.


PAŹ

                        Któż winien?


MARIA

Czy król wypił lekarstwo? Zasnąłże głęboko?
W Botwelu powolnego znalazłam mściciela;
Gdzież się on dotąd bawi?


PAŹ

                        Widziałem Botwela;
Błąkał się w zacienionej drzewami ustroni,
Koło wiejskiego domu, gdzie Henryk przebywa.


MARTA

Widziałeś! Miałże sztylet?


PAŹ

                        Żadnej nie miał broni,
Ale twarz jego była blada i straszliwa.


MARIA

Jakże nagle czas płynie! Jak straszna odmiana;
Teraźniejszość zatruła! Przyszłość zatruć może!
Niedawno w kraju Franków, na królewskim dworze,
Kochałam wszystkich, równo od wszystkich kochana;
Z dziecinnym śmiechem nowe widziałam klejnoty,
Z dziecinnym śmiechem ciche słyszałam westchnienie,
Z uśmiechem przed zwierciadłem trefiłam włos złoty,
Przeplatając różami trefione pierścienie.
A dziś…


PAŹ

/ przynosząc zwierciadło. /

                        Dzisiaj, królowo, spojrzyj w to zwierciadło,
Czy mogłaś być piękniejszą?


MARIA

                        O! Tyś mnie obraził,
Pokazując w zwierciedle moję twarz wybladłą.


PAŹ

To może blask kryształu oczy twoje raził?
Lecz tu ciemność głęboka, jedna lampa płonie…
Czy ci przykre to światło? Ja lampę zasłonię…
Pani! Ty mnie przerażasz! Coraz bardziej blada;
Czymże ten czarny smutek serca rozweselę?
Lubisz powieści? Oto ciekawa ballada,
Dotąd krąży śpiewana między szkockim gminem.
Pozwól, królowo! Milczysz? A więc się ośmielę…
Posłuchaj! Stara matka tak rozmawia z synem:

/ Królowa siedzi zamyślona, paź dziecinnym głosem mówi następującą balladę. /


Synu mój! Synu! Czemu od rana
Jesteś tak smutny? Twarz obłąkana,
    Miecz krwawą splamiony skazą?
O matko! Syn twój zabił sokoła,
Dlatego dzisiaj twarz niewesoła,
    Dlatego we krwi żelazo.

Synu mój! Synu! Po twym sokole
Nie miałbyś takich zgryzot na czole
    I miecz nie taki czerwony?
O matko! Matko! Zabiłem konia!
On mnie tak szybko nosił przez błonia,
    Z wiatrami biegał w przegony.

Synu mój! Synu! Źleś się obronił,
Może byś po twym koniu łzy ronił,
    Bladości inna przyczyna?
O matko! Matko! Ojca zabiłem!
Bladością zgryzot czoło splamiłem,
    I we krwi ojca — miecz syna.

Synu mój! Synu! Po takim czynie
Gdzież się obrócisz? W jakiej krainie
    Schronisz się, synu mój miły?
O matko! Matko! Na świata kraniec
Pójdę wzgardzony, tułacz, wygnaniec,
    Spokojnej szukać mogiły.

Synu mój! Synu! Idź w obce strony!
Lecz cóż zostawisz dla dzieci, żony,
    Pod obce uchodząc nieba?
O matko! Matko! Niech na nich spada
W dziedzictwie nędza, pod próg sąsiada
    Niech idą, niech żebrzą chleba.

Synu mój! Synu! W czarnej żałobie
Została matka, i cóż po sobie
    Zostawi matce zabójca?
O matko moja! O matko miła!
Przekleństwo tobie! Tyś mnie namówiła,
    Żem zabił ojca.


MARIA

/ obudzona nagle z zamyślenia. /

Przekleństwo? Co? przekleństwo mnie, żem namówiła
Na zabicie — coś wyrzekł? Ojca! Męża! Króla!
Paziu, czyś do mnie mówił? Twoich przekleństw siła
Zabija mnie!…


PAŹ

                        Ballada smutna, mnie rozczula
A ciebie przeraziła?… Dziś cierpi królowa.


MARTA

Paziu mój! Kto ci w usta włożył takie słowa?
Ty mnie przeklinasz! Kto cię nauczył przeklinać?
Jam dotąd przed tym paziem czarny zamiar kryła,
Nie śmiałam go przerazić, nie śmiałam wspominać.
Przekleństwo! Tak, przekleństwo mnie, żem namówiła
Na zabicie — to Botwel mówi do mnie, Boże!
To Botwel mówi!


PAŹ

                        Pojąć nie mogę przyczyny,
Czym ją mogłem obrazić?


MARIA

                        On pojąć nie może?
A właśnie mnie przeklinał, wyrzucał mi winy.
Dziecko, jeszcze tak młode, a tak się ukrywa.


PAŹ

Królowo, oto Botwel w te progi przybywa.



SCENA II

/ MARIA, PAŹ, BOTWEL. /


MARIA

/ wpatrując się w Botwela /

Botwelu!… Cóż to? Milczysz?


BOTWEL

                        Czas wszystko odkryje,
Czas złym jest powiernikiem…


MARIA

                        Botwelu!… On — żyje?.


BOTWEL

Żyje? Nie wiem, królowo — dotąd już mógł skonać…


MARIA

Co? Więc zaczętej zbrodni nie mogłeś dokonać?


BOTWEL

Nie widziałem dziś króla…


MARIA

                        Więc żyć będzie?. ..


BOTWEL

                        Zginie…
Może już zginął?…


MARIA

                        Jak to? Ty go nie widziałeś?…


BOTWEL

Aleś ty go widziała…


MARIA

                        Czyż wzrokiem jedynie
Mogłam go zabić?…


BOTWEL

                        Możeś chciała?


MARIA

                        Nie, ty chciałeś!
Lecz ja zabić nie mogłam wzrokiem… O Botwelu!
Jeżeliś na mnie liczył, uchybiłeś celu,
Tak, jedynie obłudy zmazałam się grzechem…
Ja się do niego śmiałam…


BOTWEL

/ szyderczo. /

                        Zabiłaś uśmiechem,
Dosyć, żeś go zabiła… Nie badaj, królowo,
Teraz potrzeba zgładzić naszej zbrodni ślady;
Król głęboko zasypia — lecz pod jego głową
Siarka z saletrą zdradne usłały posady.
Daj mi pochodnię…


MARIA

                        Luby! Dziś miesiąc na niebie,
Na co ci światło?


BOTWEL

                        Umarł… pogrzebać go trzeba…
W gruzach własnego domu Henryka pogrzebię…


MARIA

Lecz on żyje!…


BOTWEL

                        Więc żywy uleci do nieba…
Pod jego domem mina burząca spoczywa
I czeka iskry… Ognia! ognia!


MARIA

                        Nieszczęśliwa!
Cóż uczynię?…


BOTWEL

/ z wzrastającą gwałtownością. /

                        Daj ognia!…


MARIA

                        Ciebie gruz przywali!…


BOTWEL

Ognia!…


MARIA

                        Zgasły pochodnie…


BOTWEL

/ pokazując lampę. /

                        Tam lampa się pali,
Posłuży mi…


MARIA

                        Tam moja domowa kaplica…


BOTWEL

Paziu! Daj mi tę lampę…


MARIA

                        To lampa z ołtarza!


BOTWEL

Nieraz kościelna lampa pogrzebom przyświeca,
Wszakże idę na cmentarz, grzebać wśród cmentarza…


MARIA

Czyliż nigdy ucieczki nie szukałeś w Panu?
Patrz! Przy świetle tej lampy błyszczy krzyż ze spiżu
I Chrystus hebanowy — on cierpi na krzyżu!
Zdaje mi się, że zbladło to czoło z hebanu!
On widzi nasze myśli, słyszy każde słowo…
Boże!…
Klęka przed ołtarzem.
                        O śmierć Henryka modlisz się, królowo?
Wysłuchane modlitwy… Może w tej godzinie
Henryk kona…


MARIA

/ zrywając się z przed ołtarza. /

                        Co mówisz? Henryk teraz kona?
A ja się modlę?


BOTWEL

/ zdejmując lampę. /

                        Śpieszę, niech ślad zbrodni zginie.


MARIA

O Botwelu! Botwelu! To lampa święcona…


BOTWEL

Wróci! Wróci przed ołtarz, choć ją we krwi zmażem.


MARIA

Lampa przed ołtarz wróci we krwi?


BOTWEL

                        Marna trwoga!
Jeśli po zbrodni staniesz przed obliczem Boga,
Lampa po zbrodni może świecić przed ołtarzem:
Lampa to tylko marne rąk naszych narzędzie,
I mniej Boga przerazi, bo mniej winną będzie.


MARIA

O Boże! Cóż uczynię w udręczeniu srogiem?


BOTWEL

Czytaj książkę modlitwy.


MARIA

                        Tak ciemno w tej sali!…


BOTWEL

/ z szyderstwem. /

Więc udawaj, że czytasz, udawaj przed Bogiem!
Jeśli Bóg nie pochwali, człowiek cię pochwali.
Niejeden powie: patrzcie! Ma świętość anioła!
Ta kobieta przed śmiercią już świętą zostanie,
Promień światłości wkrótce wystrzeli z jej czoła;
Patrzcie! Ona się modli za męża skonanie…
O Mario! Porzuć trwogę i płoche przesądy,
Jeżeli Bóg ma sądzić? Już zapadły sądy;
Bądź spokojną! Ta lampa zdjęta z przed ołtarzy
Przeważonej już szali dalej nie przeważy.
Żegnam cię!…


MARIA

                        Stój, Botwelu!


BOTWEL

                        Bądź zdrowa!


MARIA

                        Zaklinam!
Stój — już Darnleja wszelkich uraz zapominam.


BOTWEL

Lecz wahać się nie możesz.

/ Odchodzi. /



SCENA III

/ MARIA, PAŹ. /


MARIA

                        Poszedł… Nie wstrzymałam…
Czuję, że mogłam wstrzymać… Czarne moje serce!
Mogłam go jednem słowem wstrzymać — i nie chciałam.
Niech teraz dla nas ślubne rozścielą kobierce…
O! Nie! Nie dla mnie szczęście. Paziu, powiedz szczerze,
Ja okropną być muszę?…


PAŹ

                        Pani! Jesteś blada.


MARIA

Klęknij tam, przed ołtarzem, mów za mnie pacierze…
Paź odchodzi przed ołtarz, lecz niespokojny patrzy na królową.
Na moje oczy jakiś sen trudzący spada,
Marzę i czuwam… barwę przybrały marzenia…
Tron i świateł tysiące… ja siedzę na tronie…
Teraz wszystko ciemnieje… w purpurze, w koronie
Idę — o Boże! Boże! To mury więzienia…
Któż mnie wtrącił w te mury, żywą zamknął w grobie.
Wokoło jeszcze wiernych przyjaciół drużyna,
Dlaczegóż płaczą? Czemu ubrani w żałobie?
I ksiądz nade mną czarne grzechy przypomina,
Jakież grzechy?… dzisiejszą noc… dzisiejsze zbrodnie!…
Teraz… wszyscy odeszli, kapłan się oddala,
Wchodzę do jakiejś sali? To tronowa sala.
Posępnym blaskiem płoną tysiączne pochodnie,
Na moim tronie obca zasiadła kobieta…
Boże! Sala tronowa, a kirem wybita?
Zamiast kwiatów, ubrana w żałobne cyprysy…
Klękać mi każą — po co?… modlić się do Boga?
Ach!!!


PAŹ

/ przybliżając się. /

                        Pani! W tych marzeniach widzę główne rysy
Przepowiedzeń dziwacznych twego astrologa.


MARIA

Lecz czemuż w tej godzinie stają mi na myśli?
Umysł je przybrał w jasne obrazu kolory,
Postaci ich odbija, wszystkie twarze kreśli.


PAŹ

Pani moja! Masz umysł obłąkany, chory.


MARIA

Czy nic nie słyszysz, paziu?


PAŹ

                        Wkoło głuche cisze,
Tylko echo pałacu słowom odpowiada,
Tylko wiatr gałęziami modrzewiów kołysze,
I przez gotyckie okna blady księżyc pada.


MARIA

Co? Księżyc świeci? Jaka blada przy księżycu
Musi być twarz Botwela? Na ponurym licu
Głęboki zamysł zbrodni uśpiony spoczywa;
Za nim księżyc na trawie długie kładnie cienie;
Błąka się — w dłoniach lampy ognisko ukrywa,
Aby jej nie zgasiło silne wiatru tchnienie…
O! Tak, bogdaj by zgasła! Wróci z twarzą ciemną,
Lecz przynajmniej nie ujrzę zbrodni na tej twarzy.
Nie, nie, lampa nie zgaśnie, sam wiatr ją rozżarzy.
Henryk zginie!… O Boże! Zmiłuj się nade mną!
Po chwili, z wzrastającym przerażeniem.
To Rizzia! Rizzia słowa! Czyż ta noc wróciła?…
Patrzcie — on się w te szaty królewskie otula…
Nigdy krwi nie widziałam!. .. szat mi nie splamiła…
Stój, Duglasie! Patrz, paziu! Patrz tam za mnie, w cieniu,
Czy tam kto stoi za mną?…


PAŹ

                        Kto?


MARIA

                        Nia ma tam króla?…


PAŹ

To mara utworzona w twoim przywidzeniu…


MARIA

Słyszysz, powtarza: — jestem! Jestem tu przy tobie!
Jest przy mnie? Tu, w tej sali, jeszcze w takiej porze?
Lękam się spojrzeć za mnie… powinien spać w grobie
A on jest teraz przy mnie! Nie, to być nie może!
Lecz jeszcze czas! O paziu! On żyje! Król żyje!
Śpiesz! Zatrzymaj Botwela, śpiesz, mój paziu drogi!
O Paziu! Ty zadrżałeś? Z radości? Czy z trwogi?
Śpiesz! Śpiesz! Ja nieszczęśliwa! On króla zabije…
Na miłość Boga! Śpiesz się…


PAŹ

                        Botwel nie posłucha.


MARIA

Prawda… Nieś mu ode mnie, nieś ten pierścień złoty…
Wszak jeszcze czas! Czas jeszcze. Wszędy cichość głucha.
Nie, król umrzeć nie może, nie zniosę zgryzoty.


PAŹ

                        Śpieszę…

/ Biegnie do drzwi, lecz nagle chwieje się i drży u progu. /


MARIA

                        O Boże! Boże! Śpiesz, mój paziu miły!
Czegóż czekasz?…


PAŹ

                        Królowo moja! Nie mam siły,
Tak mi słabo…


MARIA

                        Śpiesz, paziu!…


PAŹ

                        Już idę, królowo!
Już idę! idę!… Och! och!…

/ Pada. /


MARIA

                        Paziu! Drogie dziecię!
Paziu! Przemów, mój drogi! Przemów jedno słowo!
I miałżeby on umrzeć, umrzeć w wieku kwiecie?
Nie… on umrzeć nie może.


PAŹ

/ słabym głosem. /

                        Te bole przeminą…
Senny jestem… Królowo, kochasz mnie?


MARIA

                        Jak syna!
Paziu! Obudź się, drogi! Weź tę kroplę wina,
Może ciebie orzeźwi?


PAŹ

/ drżącym głosem. /

                        Już piłem dziś wino…
Mario moja! Och! Och! Och!…

/ Kona. /


MARIA

                        Paziu! Moje życie!
Paziu mój! Wołam, budzę, a on się nie budzi?
Boże! Za moje zbrodnie skarałeś to dziecię!
Powiew zbrodni koło mnie już zabija ludzi,
A mnie zabić nie może, jak niegodną kary.
Klęka na stopniach przed krucyfiksem.
Boże! Błagam cię! Przyjmij mnie na twoje łono,
Przywykłam spokojności szukać na dnie wiary.
Na cóżeś moje czoło uwieńczył koroną?
Na cóż mnie szata ziemskiej wielkości okryła?
Blask marzenia już zniknął, gdym tę noc przeżyła!
Słychać wybuch miny.
Ach!!!
Po chwili zrywa się i biegnie do okna.
                        Widzę! Widzę! Kłęby dymu i płomieni,
A tam, w czarnych obłokach, jakiś duch straszliwy
Ulatuje do nieba, chmurzy się i mieni;
To Henryk! Henryk! ja go poznałam — nieżywy!…
Odwraca się od okna i znów cofa się z przestrachem.
I tu znów Henryk! Henryk przede mną w tej sali!
Widziałam go przed chwilą, był blady i chory,
A teraz takie jasne na licu kolory,
Jakby żył jeszcze — oko płomieniem się pali…
Precz! Precz ode mnie! Szukasz ślubnego pierścienia?
Oto go masz! Już odejdź — nie jestem twą żoną.
Ach Henryku! Henryku! Nie masz ty sumienia!
Dręczyć tak duszę tylu mękami dręczoną!…
Ach, zlituj się nade mną — jestem nieszczęśliwa!
Chcesz może widzieć moje udręczenia, nędzę,
Patrz na twarz moję — z oczu strumień łez nie spływa;
Lecz ja cierpię, przysięgam! Nie wierzysz przysiędze?
Wszak jeszcześ słowom moim ufał przed godziną.



SCENA IV

/ MARTA, BOTWEL. /


BOTWEL

/ wchodzi ze zgaszoną lampą. /

O Mario! Uchodź! Uchodź!


MARIA

                        Patrz! patrz!… tam przede mną.


BOTWEL

Tak, widzę, na podłodze krwi strumienie płyną…
Krew Rizzia.


MARIA

                        Nie, nie widzę krwi, w sali tak ciemno,
Ale w ciemnościach widzę postać martwą, bladą.
Zdradę króla czarniejszą zmazaliśmy zdradą,
Musiałam mu przebaczyć, on mi nie przebaczy!
Patrz tam!


BOTWEL

                        To paź nieżywy.


MARIA

                        Boże! Paź nieżywy!…
Botwelu, co to znaczy?…


BOTWEL

/ z dzikim śmiechem. /

                        Cha! cha! Co to znaczy?
Wiedział o naszej zbrodni… umarł…


MARIA

                        Nieszczęśliwy!
O! Botwelu! Botwelu! Nie jesteś aniołem!
Inny stworzyłam obraz niegdyś w moim sercu,
Precz! precz ode mnie, zbójco z tym wybladłym czołem!


BOTWEL

Chodź ze mną!


MARIA

                        Gdzie?


BOTWEL

                        Odpoczniesz na ślubnym kobiercu…
Teraz idźmy się błąkać… słyszysz te okrzyki?
To lud nas ściga mściwy… wkrótce motłoch dziki,
Uzbrojony, napełni królewskie pokoje.
O Mario! Uchodź! Uchodź!


MARIA

/ odstępując od niego z przerażeniem. /

                        Ja się ciebie boję!


BOTWEL

Serca zbrodnią skalane zbrodni się nie boją,
Słuchaj; otrułaś króla, jesteś moją!


MARIA

                        Twoją?…
O! Nie, Botwelu! Ty mnie skłonisz do szaleństwa.


BOTWEL

Straszne okrzyki ludu w tę noc zbrodni ciemną.


MARIA

Cóż w tych okrzykach słyszysz? Co słyszysz?


BOTWEL

                        Przekleństwa.
Chodź, Mario! Uciekajmy! Chodź ze mną! Chodź ze mną!

1830.






Mazepa
Tragedia w 5 aktach.




OSOBY:
 * KRÓL JAN KAZIMIERZ.
 * MAZEPA, dworzanin Króla.
 * WOJEWODA.
 * AMELIA, żona Wojewody.
 * ZBIGNIEW, syn Wojewody z pierwszego małżeństwa.
 * CHMARA, dworzanin Wojewody.
 * CHRZĄSTKA, dworzanin Wojewody.
 * KASZTELANOWA.
 * Pokojowi królewscy, Szlachta, ludzie Wojewody, Ksiądz, itd.




Scena w zamku Wojewody.




AKT I



SCENA I

/ Sala oświecona jak na bal. WOJEWODA, ZBIGNIEW, potem KASZTELANOWA. /


WOJEWODA

A przy moździerzach trzymać zapalone lonty.
Waść mi, panie Zbigniewie, synu, zajrzyj w kąty,
Czy wszystko jak potrzeba na królewskie gody?
Do wchodzącej Kasztelanowej.
Mościa kasztelanowo, mam wielkie powody
Cieszyć się, że cię widzę w zdrowiu i w świeżości.


KASZTELANOWA

Jakże mi pięknie zamek wygląda waszmości,
Co lamp! Co pozłotowin! — A gdzie aści żona?


WOJEWODA

Dotychczas nie gotowa i nie przystrojona —
A to mój syn zastąpi ją tu przy asindźce.
Pójdę tymczasem z wieży zajrzeć na gościńce,
Czy się już król nie toczy po drodze lipowej.
Zbigniewie, atentuj się waść kasztelanowej
I baw jaśnie wielmożną.


KASZTELANOWA

/ do Zbigniewa. /

                        Waść przyjeżdżasz z Padwy?


ZBIGNIEW

Nie, mościa dobrodziejko, już z wojska.


KASZTELANOWA

                        Doprawdy?
Waść w wojsku?


ZBIGINIEW

                        Tak, rotmistrzem zostałem pancernym.


KASZTELANOWA

Strzeż mi się waść, bo zaraz zostaniesz niewiernym,
Płochym uwodzicielem, jak wszyscy rotmistrze.


ZBIGNIEW

Broń Boże!


KASZTELANOWA

                        Masz oczęta, co się błyszczą bystrze,
Ale coś trochę mgliste i afekcjonalne.
I cóż to jest waćpanu… ot, w pancerz cię palnę
Wachlarzykiem i wszystko serduszko wyśpiewa.
Mówże mi co o Włoszech asińdziej.

/ Słychać zgiełk za sceną. /


WOJEWODA

                        Cholewa!
Panie Cholewa, co tam za wrzask? Panie Chmara!
Mości Chrząstko! Czy wszystkich diabli wzięli? — Wiara!
Szablice dzwonią, trzeba iść pacyfikować.

/ Wychodzi. /



SCENA II

/ ZBIGNIEW, KASZTELANOWA, PAN CHRZĄSTKA wchodząc innymi drzwiami. /


CHRZĄSTKA

Gdzie Wojewoda?


KASZTELANOWA

                        Chciej nas waść zainformować,
Co to za krzyk?


CHRZĄSTKA

                        Zdarzenie, mościa dobrodziejko,
Bardzo smutne.


KASZTELANOWA

                        A powiedz że?


CHRZĄSTKA

                        Bryka za bryką
Wjechała na dziedziniec, mościa dobrodziejko.
Z tych bryk wysiadło szlachty, panów co niemiara.
Jednych prowadził pan marszałek ziemski Szczara,
Lubomirszczyk zajadły, rokoszanin, śmiałek;
Drugim pan Olgopolski przywodził, marszałek,
Babińcowym nazwany, bo trzyma z królową.
Zeszli się, mościa pani, przed bramą zamkową
Owi dwaj marszałkowie, a każdy jak patron
Caudy swej przyjacielskiej, amicus i matron.


KASZTELANOWA

Proszę Waćpana, nie leź w łacinę jak w błoto.


CHRZĄSTKA

Obu więc tym marszałkom przeciwnym szło o to,
Który z nich krok najpierwszy ma mieć do przedsienia;
Lecz jako oba grzeczni, więc bez ubliżenia
Jeden drugiemu, oba, mając czapki w rękach,
Nuż się kłaniać, we dwoje giąć się, jak na mękach;
Próżno obu łysiny mroził księżyc chłodny,
Jeden krzyczał: niegodny — i drugi: niegodny!
I byłyby na wieki trwały te respekta,
Gdyby jeden z baczących na te kontrefekta
Jezuickiej grzeczności nie był krzyknął z brzucha:
A weźże, panie Szczara, krok i nakryj ucha.
Co słysząc Olgopolski, jak piorun z obłoku
W bramę — co widząc, równie accelerans kroku
I pan Szczara uczynił. — Waćpani się spytasz,
Co się stało? Jak razem wstąpili w korytarz,
Tak i razem ugrzęźli, brzuch z brzuchem, nos z nosem;
Próżno ich szlachta częstym szturchańcem i głosem
Podżega i na dalsze zaprasza pokoje —
Nie mogą — więc myśl wzięto seccare na dwoje
Zaciętych inimicos, więc błysnęły szable.
Jako więc w ciasnym porcie dwa wielkie korabie,
Które fortunam niosą przed burzliwym gromem…


WOJEWODA

/ za sceną. /

Rozbić mur, niechaj wejdą Ichmoście wyłomem.
Panie Chmara! Rozwalić mur.


KASZTELANOWA

                        O! Krotochwila.

/ Chrząstka wychodzi. /



SCENA III

/ ZBIGNIEW, KASZTELANOWA, wchodzi AMELIA. /


KASZTELANOWA

Cóż to jest za dzieweczka? Ze skrzydeł motyla
Trzewiczki ma; na głowie bez żadnego fiocha.


ZBIGNIEW

To, mościa dobrodziejko, jest moja macocha.


KASZTELANOWA

Ta młodziutka? To jeszcze dziecko!
Do Amelii.
                        A proszę cię,
Bądźże mi przyjaciółką, moje piękne dziecię.
Uważaj mnie jak swoją. — Cóż? Jaka ty ładna!
A to, panie Zbigniewie, cud! Z sąsiadek żadna
Nie wyrówna. Nie płoń się, starej wolno mówić.
Trzeba ci było muszek wiosennych nałowić,
Oberwać im skrzydełka i upstrzyć twarzyczkę.
Nadto białą we włosach zatknęłaś różyczkę,
Nadto białą. To jeszcze dzieciątko niewinne.
Panie Zbigniewie, czy masz respekta powinne
Dla takiej młodej matki? Jakże wy z nią razem?
To dziwnie, waszeć mi się zdajesz zimnym głazem,
Atentujże się wasze tej młodziutkiej matce.
Do Amelii
Tobie tu jak białemu gołębiowi w klatce:
Ten zamek bardzo smutny, tobie trzeba słońca.
Cóż — czy cię nudzi starej gawęda bez końca?
Powiem ci coś miłego: tu z królem przybywa
Pan Mazepa.


AMELIA

                        Któż to jest?


KASZTELANOWA

                        Jak to, nieszczęśliwa!
Ty nigdy nie słyszałaś o panu Mazepie?


AMELIA

Nie, mościa dobrodziejko.


KASZTELANOWA

                        Ja ciebie oślepię,
Jak ci zacznę o złotym mówić sowizdrzale,
A może twoje czyste serduszko rozpalę
Ogniem nieugaszonym. — Obaczysz go sama.
Serce jego otwarte jak przejezdna brama,
Jedna wjeżdża, a druga wyjeżdża za wrota.
Spojrzenia jego na kształt kowalskiego młota,
Ciągle w biedne serduszka uderzają, tłuką
Na miazgę. Niech to będzie asińdźce nauką.

/ Walą z dział. /


AMELIA

O Boże, król!


KASZTELANOWA

                        Nim wejdzie, mamy czasu dużo,
Tam na ganku pan Pasek, z powagą papużą
I z wielkim stał papierem — Ba! To mówca śliczny,
Przygotował dla króla wiersz makaroniczny.
O czym że ja mówiła, mościa dobrodziejko?
Ha — otóż paź Mazepa — jeszcze mu czuć mleko
Pod nosem, a już o nim tyle rzeczy plotą.



SCENA IV

/ CIŻ SAMI. Mazepa włazi oknem nie widziany przez aktorów. /


KASZTELANOWA

Wystaw ty sobie, co to za sowizdrzał! Co to
Za urwis ten Mazepa.


MAZEPA

/ na stronie. /

                        Ba, tu o mnie mowa.


KASZTELANOWA

Wystaw sobie, co to jest za przewrotna głowa!
Co to za wróg niewieści! Węża wziął za godło.
Paź kochanek włosami kazał wypchać siodło.


MAZEPA

/ kłaniając się kasztelanowej, nagle. /

Fałsz, mościa dobrodziejko, proszę nie dać wiary.


KASZTELANOWA

Jakże tu pan przyszedłeś?


MAZEPA

                        Z księżycem przez szpary.
Lecz w czas przychodzę bronić własnego honoru.


KASZTELANOWA

Lecz jak tu pan przyszedłeś?


MAZEPA

                        Jak motylek dworu
Przez okno, mościa pani.


KASZTELANOWA

                        Ba, kłamcy masz minę;
Okno wysokie.


MAZEPA

                        Z włosów mam różnych drabinę.


KASZTELANOWA

Z włosów kochanek?


MAZEPA

                        Tak jest.


KASZTELANOWA

                        Lecz czemuż przez szyby,
Nie przez drzwi?


MAZEPA

                        Bo we drzwiach jest pan Pasek, niby
Cerber z trzema głowami — krew się w żyłach ścina,
Co jedna skończy mówić, to druga zaczyna.
Myśląc, że to się nigdy nie skończy — uciekłem.


KASZTELANOWA

Już ja widzę, że Waćpan ten dom zrobisz piekłem,
Że tu Waćpan przez okno wniesiesz niepokoje.


MAZEPA

Skądże tak zła opinia?


KASZTELANOWA

                        Ja bardzo się boję
Waszej niestateczności. — Niech nas Bóg ochrania,
Waszeć nigdy nie możesz być bez zakochania;
Lecz tutaj warto by się rozkochać ze skruchą.
Jak się zakochasz, to mi powiesz w kim na ucho,
Ja stara cię nie zdradzę.


MAZEPA

/ z ręką na sercu /

                        Paź aśćkę przekona.



SCENA V

/ CIŻ SAMI, KRÓL, WOJEWODA i wiele szlachty. /


WOJEWODA

Oto jest, najjaśniejszy panie, moja żona,
Która ci się pokornie do kolan uniży.
A to — kasztelanowa Robroncka ze Spiży.
A to mój syn jedynak, twej potencji sługa.


KRÓL

Cóż to? Paź tu?


MAZEPA

                        Oracja była bardzo długa,
Nie chciałem się rozczulić, wnet mi oczy mokną,
Wszedłem przez okno…


KRÓL

                        Strzeż się wylecieć przez okno.


MAZEPA

W szczęśliwsze pozwól, królu, ufać horoskopy.


KRÓL

/ do Wojewodziny. /

Pani, racz mi dać rękę. — Te ogniste stropy
Prawdziwie empirejskim zdają się obłokiem,
A ty, wojewodzino…

/ Kończy do ucha komplement. /


WOJEWODA

                        Za królewskim krokiem,
Mości panowie, proszę — proszę — bardzo proszę.

/ Wychodzą wszyscy, oprócz Mazepy, na dalsze pokoje. /



SCENA VI


MAZEPA

/ sam. /

O! Dziwny świat! Ten młody rotmistrz, przy macosze
Tak cudownej, a zimny jak lód się wydaje,
Gdy ja, ledwom ją ujrzał, już mi serce taje…
Już chciałbym albo żyć z nią, albo umrzeć dla niej.
Mościa kasztelanowo, o! Zgadłaś waćpani,
Że tu przyjdzie w miłości zapisać się wiecznik.
Zacznę jak słońce, może skończę jak słonecznik,
Ona mi będzie serce obracać oczyma.

/ Wojewoda wchodzi. /


WOJEWODA

Cóż to — czy mój stół żadnych względów nie otrzyma,
Proszę, wielmożny panie, nie pogardzaj strawą.

/ Mazepa kłania się i odchodzi. /



SCENA VII

/ WOJEWODA, CHMARA. /


WOJEWODA

Panie Chmara, w ogrodzie czy od lamp jaskrawo?


CHMARA

Już się palą.


WOJEWODA

                        Wyłamać zaraz tę przegrodę.
Niechaj król zobaczy dobrze w zamku Wojewodę.
Niechaj mu będzie jasno — cóż — wyjąć tę ścianę.
Ludzie wyjmują ścianę w głębi teatru, pokazuje się ogród iluminowany.
To pięknie? Czy tam wszystkie rozkazy wydane?
Czy włość pije, mospanie, czy upiekli wołu?


CHMARA

Wszystko, panie.

/ Wchodzi p. Pasek. /


PAN PASEK

                        Jegomość król wstaje od stołu,
Już kazał sobie podać z nalewką miednicę.


WOJEWODA

Panie Pasek, każ urżnąć polskiego muzyce.

/ Rozchodzą się w różne strony, wojewoda idzie do króla. /



SCENA VIII

/ Muzyka gra poloneza — Król wchodzi w pierwszej parze, prowadząc Wojewodzinę — Za nim paź Mazepa z Kasztelanową, potem opodal Zbigniew z jakąś panią. — Wojewoda na końcu. /


KRÓL

/ do Amelii. /

Pani Wojewodzino, to królewskie gody.
Jeśli wola, pójdziemy kołem przez ogrody?


AMELIA

Sługa waszej królewskiej mości.


KRÓL

                        Proszę w ślady.
Polonez wychodzi do ogrodu.


KASZTELANOWA

/ przechodząc, do Mazepy. /

A Waćpan się już kochasz?


MAZEPA

                        Już.


PIERWSZA Z PAŃ

/ do Zbigniewa. /

                        Jak Waszmość blady.


ZBIGNIEW

Mościa pani, zapewne takim byłem wczora.

/ Wychodzą. Polonez wraca z ogrodu. Król puszcza rękę Wojewodziny, wszystkie pary rozłączają się. /


KRÓL

Wielmożne panie, proszę iść same, gąsiora.
A teraz nowym wszystkich wyborem zaszczycić.

/ Kasztelanowa bierze rękę Króla — inne panie wybierają tancerzy — Amelia zostaje na przodzie sceny, a paź z boku — polonez cały wychodzi — i bal przenosi się do sal dalszych. /



SCENA IX

/ AMELIA, MAZEPA. /


MAZEPA

/ na stronie. /

Udało mi się żadnej ręki nie uchwycić
I zostać z nią sam na sam… Piękności cudowna!
Owiała mnie przy tobie trwoga niewymowna,
Jak w miejscu świętym.


AMELIA

/ do siebie. /

                        Tak mi coś na sercu smutno!


MAZEPA

/ na stronie. /

Niespokojnością jestem dręczony okrutną.
Jak tu zacząć?
Do Amelii.
                        Czy wolno panią prosić w tany?


AMELIA

Niech pan wybaczy.


MAZEPA

                        Więc nie?


AMELIA

                        Nie.


MAZEPA

                        Głosek twój szklany
Wyuczył się harmonii od leśnych słowików;
Oczy twoje z błękitów całe i z promyków
Od gwiazd się nauczyły być tak błękitnymi,
I tak zawsze, tak prosto zlatywać ku ziemi.
Pozwól mi głos usłyszeć i zobaczyć oczy,
Bo pomyślę, żeś gniewna. Ty drżysz? Nikt nie wkroczy,
Wszyscy za królem ciągną po zamku. My sami.
O! To kraj dziwny! Tu są niebianek ustami
Róże zamknięte, nie chcą otworzyć się całe…
Widzę na ustach uśmiech… Muszę oczy śmiałe
Odwrócić, bo mnie twoich brwi mignienie zgubi.


AMELIA

Nie wiem, czy Waszmość wiejską prostotę polubi,
Ale muszę mu wyznać, że ta jego mowa
Wcale mi się nie zdaje…


MAZEPA

                        Bywaj pani zdrowa,
Jeślim obraził…


AMELIA

                        O! Nie.


MAZEPA

                        Idę — i w łeb strzelę.


AMELIA

Tak żartować!


MAZEPA

                        Bynajmniej — jak sobie podchmielę,
Gotów jestem na wszystko, idę pić z rozpaczy.


AMELIA

A potem?


MAZEPA

                        Potem pani z okna mnie zobaczy
Strzelającego sobie w łeb.


AMELIA

                        Pan stroi żarty.


MAZEPA

Cóż mam robić na świecie? co? — czy grać drużbarty,
Albo z królem odmawiać litanije smętne?
Ot — nie mam już w nic wiary, serce moje mętne —
Ciebie bym jeszcze, pani, wziął za spowiednika,
Boś podobna do świętej — ty słuchasz słowika,
A ja mam więcej, pani, z tobą do mówienia.
A ty mnie słuchać nie chcesz.
Do siebie.
                        Już się zarumienia,
Dobry znak.
Głośno.
                        O! Niebieska, bądź świętą osobą!
Tylko mi się ty pozwól spowiadać przed sobą;
Ja mam wiele na sercu ciążącej spowiedzi.
Pod oknem twem pewnie jaki ptaszek siedzi
I przez całą noc śpiewa piosnkę nieudolną;
Czyliż mi dziś słowika zastąpić nie wolno?
Czy to gniew twój obudzi?


AMELIA

                        O, Boże! O, Boże!


MAZEPA

Jam się rozpytał dobrze o wszystko we dworze.
Wiem, że twój balkon brzozą płaczącą okryty.
Lilijami ubrany.


AMEMIA

                        Pan nie jesteś skryty,
Gdy się do roli szpiega przyznajesz tak snadnie.


MAZEPA

Tak, jestem bez honoru.


AMELIA

                        Pan tu w przepaść wpadnie.
Ja mam obrońcę, ja tu będę obroniona.


MAZEPA

Lecz pani będziesz tego żałować, kto skona.


AMELIA

Próżne słowa, tak błaho nikt życia nie traci
I bez żadnej nadziei.


MAZEPA

                        W twej drżącej postaci
Wiele dla mnie nadziei.


AMELIA

                        Żadnej nie ma — żadnej.

/ Odchodzi. /



SCENA X

/ MAZEPA, potem KASZTELANOWA. /


MAZEPA

Już się jak rybka wędki uchwyciła zdradnej,
Przysięgnę, że się z okna dziś do mnie wychyli.
Resztę uczyni diabeł.

/ Wchodzi Kasztelanowa. /


KASZTELANOWA

                        A gdzież to wy byli,
Mój panie dworzaninie? Z kim się to gwarzyło?


MAZEPA

Z nikim, wielmożna pani.


KASZTELANOWA

                        Serduszko się wpiło
Jak kleszcz! Ja ci coś powiem — jestem tu na oku.
Widziałam, jak was Zbigniew wypatrywał z boku;
Strupiałbyś, panie paziu, gdybyś go zobaczył,
Bo tak wyglądał, jak trup. — Żeby Waszmość raczył
Podać mi do powozu rękę.


MAZEPA

                        Już cię tracę,
Mościa kasztelanowo?

/ Daje rękę i wyprowadza Kasztelanową. /



SCENA XI

/ ZBIGNIEW i WOJEWODA, który przez cały ciąg sceny wyprowadza gości z czapką w ręku i kłania się nisko. /


ZBIGNIEW

                        Serce mi kołace,
Jakbym miał omdleć. — Tutaj stała nieruchoma —
On gadał do niej, trwoga w niej była widoma.
O czym on do niej mówił? Jakimi wyrazy?
Ona się odwróciła, widziałem, dwa razy,
Jakby z niespokojności — trzebaż mi się było
Pokazać? — Ten dom będzie paziowi mogiłą.


WOJEWODA

Gasić światła! Król się pan ma ku spoczynkowi.

/ Wychodzi. /


ZBIGNIEW

I niktże mi tu z duchów litosnych nie powie,
O czym oni gadali. Nie, ja spać nie będę;
Pójdę, aż się tych myśli dręczących pozbędę,
Ukołysany nocną cichością w ogrodzie.
Jeśli usłyszy — ona mnie pozna po chodzie
I przypomni, że jestem na świecie. O! Męka.

/ Wychodzi. /



SCENA XII

/ Inny pokój w zamku. KRÓL, WOJEWODA z pochodnią, MAZEPA, POKOJOWI KRÓLEWSCY. /


KRÓL

A niechże Waszmość przecie przede mną nie klęka.


WOJEWODA

Król się pozwoli rozzuć.


KRÓL

/ podnosząc go z ziemi. /

                        Waść zanadto czyni,
Prosimy cię, zostaw nas nocnej monarchini
Dyjanie, co w te szyby zamierzchłe zagląda,
Sam się ku spoczynkowi miej; Morfeusz żąda
Ofiary po ofierze Bachusa.
Wojewoda kłania się i odchodzi.
                        Bóg z wami.

/ Pokojowce królewscy odchodzą. /



SCENA XIII

/ KRÓL, MAZEPA. /


KRÓL

Podaj mi brewiarz. Niebo iskrzy się gwiazdami.
Ave Maria gratias plena. — Mazo!


MAZEPA

                        Panie!


KRÓL

Czy wiesz acan, gdzie tutaj śpią moi dworzanie?


MAZEPA

Na lewo.


KRÓL

                        A pan zamku?


MAZEPA

                        Nie wiem.


KRÓL

                        Toś kiep.


MAZEPA

                        Zgoda.


KRÓL

Ave Maria. — Nie wiesz, gdzie śpi wojewoda?


MAZEPA

                        Nie wiem.


KRÓL

                        Toś wielki dureń.


MAZEPA

                        Już drugi raz słyszę.


KRÓL

                        A ty gdzie śpisz?


MAZEPA

                        Ja nie śpię.


KRÓL

                        A coż robisz?


MAZEPA

                        Piszę
Dzieje twe, miłościwy panie.


KRÓL

                        Sowizdrzale,
Historiografie.


MAZEPA

/ na stronie, /

                        Bogdajś pękł, ex-kardynale.


KRÓL

Co waść mruczysz?


MAZEPA

                        Nic, wiersze.


KRÓL

                        Ba, ja się założę,
Że ty masz jaką schadzkę po nocy.


MAZEPA

                        Być może.


KRÓL

Ja wiem pewnie. Waść gadał już z wojewodziną.


MAZEPA

Chwaliłem przed nią waszą królewską mość.


KRÓL

                        Ino
Mów prawdę. Waść ją będziesz widział dzisiaj jeszcze?


MAZEPA

Jak tylko serce moje gdziekolwiek umieszczę,
To mi król miłościwy wnet zajrzysz.


KRÓL

                        Nie zajrzę
Bynajmniej.


MAZEPA

                        Wnet przeszkadzasz mi, królu…


KRÓL

                        A dajże
Mi święty pokój, głupcze! Tak mi trąbisz w uszy,
Że aż uciekam…

/ Bierze na siebie płaszcz Mazepy zostawiony na krześle, i kapelusz Mazepy kładzie na głowę. /


MAZEPA

                        Królu! To mój płaszcz.


KRÓL

                        Bez duszy!
Chcesz, żebym dostał febry, bez płaszcza, po rosie.


MAZEPA

Król miłościwy, wszakże masz swój.


KRÓL

                        Co? Młokosie,
Chcesz, żeby mnie po nocy, w królewskiej odzieży,
Poznało zaraz całe wojsko nietoperzy
I oddawało winne królewskie honory?
Cóż, Mazo, waść nie jesteś na gorączkę chory;
Jeśli mnie płaszcz zarazi czym, to głupstwem chyba.
Czekaj tu waść.

/ Wychodzi do ogrodu. /



SCENA XIV


MAZEPA

/ sam. /

                        Niech diabli wezmą tego grzyba!
Jemu to w pazia płaszczu po księżycu chodzić,
I pod oknami marznąć — i niewiasty zwodzić!
Ortodoxus! Przeklęty Ortodoxus! Ckliwy!
Wszak jeszcze wczora włos mu wyrywałem siwy;
Poczekaj! Drugi raz mnie nie złapiesz tak snadnie.
Dalibóg, że mu w moim płaszczu bardzo ładnie,
Gotowa jeszcze okno otworzyć.



SCENA XV

/ KRÓL wraca ze szpadą dobytą, ranny w rękę. MAZEPA. /


KRÓL

                        Nędzniku!


MAZEPA

Królu!


KRÓL

                        Zdrajco bezczelny.


MAZEPA

                        Skądże tyle krzyku?


KRÓL

Waść mnie posłał na zgubę.


MAZEPA

                        Ja?


KRÓL

                        Zbójcę nasadził.


MAZEPA

Przysięgam, miłościwy panie…


KRÓL

                        Waść mnie zdradził…


MAZEPA

Co widzę? Najjaśniejszy pan masz krew na dłoni!


KRÓL

Wytłumacz się, urwisie! Niech się waszeć broni,
Będziesz waść ukarany. — Ledwom dał dwa kroki,
Jakiś olbrzym wypada, jak sosna wysoki,
Z szablą dobytą — i wnet, nuż rąbać na ślepo;
Krzycząc: podły Mazepo! tchórzu ty Mazepo!
Nie będziesz ty mi więcej po księżycu łaził.


MAZEPA

I król go nie zabiłeś?


KRÓL

                        On mnie nie obraził,
On waści lżył — a mnie co do tego, mospanie?


MAZEPA

Lecz on ranił królewską dłoń — i znak zostanie.


KRÓL

Bogdajeś pękł! — to wszystko ja cierpię za waści.


MAZEPA

On widział, że król, jego uchodząc napaści,
Zostałeś ranny?


KRÓL

                        Widział… krew ciekła z oszczepa,
A mój ludojad krzyczał: jaki tchórz Mazepa,
Ranny już, a spod szabli jak łajdak uchodzi.


MAZEPA

I król go nie zabiłeś?


KRÓL

                        A cóż to mi szkodzi,
Że ktoś waści nazywa tchórzem?


MAZEPA

                        W żaden sposób…


KRÓL

Injurie takie zawsze należą do osób,
Do których wymierzone są i do nazwiska.


MAZEPA

Lecz jutro, miłościwy panie, krew odzyska
Swoje prawa.


KRÓL

                        Co? Jakie krew odzyska prawa?


MAZEPA

Jutro nazwisko tchórza weźmie ręka krwawa.


KRÓL

Co ty mówisz?


MAZEPA

                        Racz o tym pomyśleć raz drugi.


KRÓL

Idź waść i obudź moje pokojowe sługi.
Pakować się — ja jutro wyjeżdżam przed słońcem.
Przeklęta noc!


MAZEPA

                        Przeklęta noc!


KRÓL

                        I koniec końcem
Wyjedziemy.


MAZEPA

                        I koniec końcem, wyjedziemy.


KRÓL

Ten zabójca rozpapla…


MAZEPA

                        Nie musi być niemy.


KRÓL

Przeklęta noc!


MAZEPA

                        Injurie należą do osób…


KRÓL

Co ty mruczysz?


MAZEPA

                        Ot! Panie, wynalazłem sposób.
Aby tu zostać jutro.


KRÓL

                        Ba! To rzecz ciekawa?


MAZEPA

Jutro nazwisko tchórza weźmie ręka krwawa.


KRÓL

No, i cóż? Jakże waszeć mój honor obroni?


MAZEPA

/ bierze szpadę króla i sam siebie w dłoń rani. /

Oto mi, królu, patrzaj, krew trysnęła z dłoni.


KRÓL

/ ściskając go. /

Dziecko moje kochane.


MAZEPA

                        Cóż jest w tej zadzierce!
Ja bym się może, królu, dla niej ranił w serce.




AKT II



SCENA I

/ Galeria z arkadami otworzonymi na ogród. KRÓL, WOJEWODA. /


KRÓL

Mój mości wojewodo! To rzecz nie do wiary,
Paź napadnięty.


WOJEWODA

                        Niech mnie położą na mary,
Jeśli ja co rozumiem, Najjaśniejszy Panie,
W tej gmatwaninie.


KRÓL

                        Niech to już tak i zostanie.
A waszeć, wojewodo, nie wdawaj się w śledztwo.


WOJEWODA

Co? Miłościwy panie, moje tu ślachectwo
Na szwank jest wystawione, assasynium w domu.


KRÓL

No, przecież się nie stało wielkie zło nikomu,
Paź tylko przywileju wietrznika nadużył
I oberwał, mospanie, to, na co zasłużył;
Dobrze mu tak, niech ładnym się oczkiem nie wabi.
No — cóż tak, wojewodo, dumasz?


WOJEWODA

                        Wabik babi,
Ten paź, może się strasznie oparzyć. Mopanek
Niechaj się strzeże, niech tu nie szuka kochanek.
Mój dom nie jest…


KRÓL

                        I cóż tak drzesz pas złotolity?


WOJEWODA

Więc pazik szukał tutaj po nocy kobiety?


KRÓL

Wojewodo, ja nie wiem.


WOJEWODA

                        Miłościwy panie,
Pozwól mi — pójdę — ranne zastawić śniadanie.


KRÓL

Dajem wam wszelką wolność.

/ Wojewoda odchodzi. /



SCENA II


KRÓL

/ sam /

                        Ten starzec zazdrosny,
Jakże taki charakter w starych ludziach sprośny!
Jaki śmieszny! Rwał wąsa i rozdzierał pasa,
A wszystko więził w sobie, i krwi tylko krasa
Wyszła mu na policzki starością zwiędniałe.
Wstrząsał się, jakby dźwigał na ramionach skałę;
Widziałem, jak mu błysła źrenica czerwona,
Gdy wyrzekłszy, kobieta, w myśli dodał: żona.
Oj wojewodo, tak mi wyglądałeś wasze,
Jak Radziejowski, gdy jadł ze Szwedami kaszę.
Cóż to? Wojewodzina?



SCENA III

/ KRÓL, AMELIA. /


AMELIA

                        Panie miłościwy!
Przyszłam ze skargą.


KRÓL

                        Jakżem dumny i szczęśliwy.


AMELIA

Królu, widzisz mnie jeszcze drżącą z przelęknienia,
Wielką zniosłam obelgę — twarz mi opłomienia,
Mówić nie mogę. Niech król w lice mi nie patrzy.


KRÓL

Któżby chciał na tych licach kwiat oglądać bladszy,
Kiedy jesteś tak cudnie piękną, gdy się płonisz.


AMELIA

Królu, ty mnie obronisz — ufam, że obronisz,
Jeśli mnie nie chcesz widzieć, panie, pod mogiłą.
Twój dworzanin mnie zelżył, panie.


KRÓL

                        Jak to było?


AMELIA

O tak, królu, jak zwykle, dziś, o słońca wschodzie
Szłam na mszę. Pan Mazepa mnie spotkał w ogrodzie.
Na wąskiej kładce, zewsząd okrytej drzewami,
Ukląkł — jam się bladością okryła i łzami,
Lecz nie chciałam się cofnąć, by nie zdradzić strachu:
Począł mówić, że poznał mnie po róż zapachu,
Że mu wschodzące słońce powiedziało o mnie;
Zawstydzona, ile że ubrana mniej skromnie,
Bom nie myślała, że mnie kto z ludzi nadybie,
Musiałam spuścić oczy i w rzeczułki szybie
Wołać rybek na pomoc i prosić o radę.
Gdy ten bezczelnik, lica moje widząc blade,
Rozumiał, że mnie z barwą zarazem różaną
Odleciał wstyd — i z trwogi na kładce zachwianą
Zatrzymał tak, że usta uczułam na twarzy.


KRÓL

                        O! Szatan!


AMELIA

                        Więc się, panie, zawstydzona skarży.
Ufam, że się król ujmiesz za sprawą kobiety.


KRÓL

Osądź go sama.


AMELIA

                        Jak to! Ja mam sądzić — nie ty?
Królu, ty w naszym domu.


KRÓL

/ na stronie. /

                        Przeklęty paziku!
Do Amelii.
Pani, w naszym kodeksie jest zbrodni bez liku,
Lecz takiej nie ma zbrodni, ani kary na nią.


AMELIA

Królu! Powiedz mu, że on domu tego panią
Zhańbił, że podłe serce mu w piersiach uderza,
Ani serce Polaka, ni serce rycerza;
Powiedz mu, że my, biedne kobiety, się bronim
Wzgardą — więc ja pogardzam i zapomnę o nim.
Że choćbym nierządnicą była — nie skorzysta,
Bo jeszcze ja dlań będę za dumna, za czysta.
Powiedz mu, że nikogo nie mając za stróża,
Mogłabym mieć mściciela, lecz mam go za tchórza,
I wzgarda moja litość urodziła we mnie.
Ale mu powiedz, królu, że zrobił nikczemnie,
Powiedz i wypędź, niech go nie widzę przed sobą.


KRÓL

Czemuż winienem, pani, że z twoją żałobą
Do mnie przyszłaś?


AMELIA

                        Sądziłam, że króla przytomność
Nie wstydzi…


KRÓL

                        O! Szczęśliwy król, któremu skromność
Zawierza i w całem się zdaje zaufaniu;
Szczęśliwy cię oglądać po świeżem spłakaniu,
Jeszcze cichymi łzami żalu brylantową.
O! Nie płacz, ja ukarzę pazia — daję słowo,
Ukarzę — i nie ujrzysz go więcej przed tobą.
Teraz o innych rzeczach pomówimy z sobą,
Piękna wojewodzino — o zakład, że zgadnę
Jak masz imię; być musi imię smętne, ładne,
Jakże twe chrzestne imię?


AMELIA

                        Amelia.


KRÓL

                        Bóg z nami!
Słowik tej nocy ciągle pod mymi oknami
Śpiewał to imię, jam spał i słyszał po trosze:
Teraz już z serca tego słowika nie spłoszę,
Piękna Amelio! I tak więdnąć tu odludnie?
Ten zamek nad jeziorem położony cudnie,
Ale smętny jak moje we Francji więzienie.
Te okna, te arkady, te lipowe cienie,
Ale tu całe życie prawie przeżyć trudno.
Amelio, czy ci w zamku tym czasem nie nudno?
Czy nie żądasz odmiany, tu dnie smutne płyną,
Ja bym w tym zamku umarł już, wojewodzino.
To więzienie jak moja francuska wieżyca.
Ach! Było i tam dziewczę tak jasnego lica
Jak ty pani — tak w każdym ujęciu okrętna,
Która mi wtenczas miła — a dziś jest pamiętna.
Jesteś od niej piękniejsza, lecz podobna trochę,
Ty jesteś smutna, tamto dziewczę było płoche,
Nieraz oszukiwała więzienia pachołków,
I list z kraju przyniosła w bukiecie fiołków.
Dziś woń fiołków zawsze mi ją przypomina.


AMELIA

Jakże się nazywała ta biedna dziewczyna?


KRÓL

Klaudia.


AMELIA

                        Więc kochała i umarła z żalu.


KRÓL

Wdową jest po marszałku dzisiaj d'Hopitalu.


AMELIA

Zapomniała? Zdradziła?


KRÓL

                        Odmieńmy rozmowę.
Dziś, gdy mnie gryzą kolce korony cierniowe,
Cóż bym nie dał, by dawne powróciły lata,
Gdy chleb spleśniały przy mnie, w oknach była krata,
A serce kochające przy sercu mi biło.
O! Pani, jakże teraz samotnemu miło
Znaleźć tak piękną smętnych uczuć powiernicę,
Takie dwie łzy, dwie takie w oczach błyskawice,
Co z gniewnym ogniem niosą razem przebaczenie;
Takie słyszeć nad własną niedolą westchnienie,
Tak białą dłoń i miękką mieć do łez otarcia.
Tron i koronę rzucić, bez przyjaciół — wsparcia
Opuścić kraj, gdzie ludzie są w sercach zatruci,
Rzucić wszystko, z tą jedną, co nigdy nie rzuci.


AMELIA

Mogęż odejść?


KRÓL

                        O! Pani, zostań — jedna chwila.
Ty nie wiesz, że w tej chwili los mój się przesila,
Że mi korona spada z głowy, co się schyla
Przed tobą, czarodziejko.


AMELIA

                        Mogęż odejść, panie?


KRÓL

O! Dumna, raz niechętnie dałaś całowanie
Czołu pazia — lecz teraz spotkasz…


AMELIA

                        Już mi widne…


KRÓL

Czoło w koronie…


AMELIA

                        Zimne…


KRÓL

                        Dokończ…


AMELIA

                        I bezwstydne.

/ Odchodzi /



SCENA IV

/ KRÓL, WOJEWODA. /


WOJEWODA

/ spotykając odchodzącą Amelię. /

Co to jest? Do swych aśćka idź apartamentów.


KRÓL

Cóż tak srogi?


WOJEWODA

                        Mościwy Panie, bez wykrętów,
Coś mi dziś we łbie jęczy pogrzebowym dzwonem,
Krew, co się lała, leży pod żony balkonem.


KRÓL

Co? pazik taki śmiały?


WOJEWODA

                        Królu, proszę o to:
Wypraw ty mi z zamczyska tę laleczkę złotą,
Wypraw ją — bo już, Panie Miłościwy, ranna,
To jak się dotknę, stłuc się gotowa jak szklanna;
Ja żony nie podzieram, to święta kobieta.
Lecz ten paź, on się czegoś tu, królu, dopyta.
Ja ciebie może, panie miłościwy, nudzę,
Lecz powiadam, jeśli chcesz mieć w dalszej usłudze
Twojego dworzanina, to go wypraw prędzej,
On się tu może zgubić jak worek pieniędzy,
Złoto wabi, on cały złoty — toć ukradną,
Wypraw go, mciwy panie, ma figurkę ładną,
Ja się o niego boję.


KRÓL

                        No, mój wojewodo,
Widzę, że w tobie ta krew, to nie szafran z wodą.
Cieszę się, żeś mi jeszcze czerstwy i ognisty.
Przyślij mi pazia, zaraz mu napiszę listy
I wyślę do Warszawy.


WOJEWODA

                        A ja mu dam szkapę.

/ Odchodzi. /



SCENA V

/ KRÓL, potem MAZEPA. /

Ja zgrzeszyłem jak dziecko, a paź weźmie w łapę;
To i dobrze, on w moich zamiarach przeszkadza.
A jak widzę, to mnie tu on haniebnie zdradza
I sam pięknie przy własnej patronuje sprawie.
To i dobrze, z listami pazika wyprawię,
Zostanę sam, a pomoc mi rychło przybędzie.
Wchodzi Mazepa.
Nastraszyłeś mi Waćpan przed czasem łabędzie.
Próżno spuszczasz oczęta i przegryzasz wargi,
Były tu na Waćpana, gapiu, różne skargi;
Wywędrujesz mi stąd precz, z listami do żony.
Do gabinetu za mną.

/ Wchodzi do pokoju bocznego. /


MAZEPA

                        Proszę, jaki słony
Mój ortodoxus, nigdy tak źle nie zaczynał.


KRÓL

Ze mną do gabinetu wać…


MAZEPA

                        Diabeł kardynał.

/ Wychodzi za królem. /



SCENA VI


ZBIGNIEW

/ wchodzi. /

Tu wszedł paź, już go nie ma, zaczekam tą razą,
Niechaj nas po dniu zimne rozsądzi żelazo.
O! Zabić go! A potem zabić się samemu.
Cóż jest w tej cichej śmierci okropnego? Czemu
Lękamy się tej ziemi, co nam czoło plami,
I snu z założonymi na piersiach rękami?
Śmierć, innej nie ma drogi przede mną — o Boże!
Gdyby mi kto powiedział wczora, że być może
Jaki człowiek na ziemi, z sercem ludzkim w łonie,
Śmielszy, niż róża listkiem kryjąca jej skronie,
Bliższy jej ust, niż swojski jej kanarek złoty,
Szczęśliwszy niż powietrze, niż owe istoty,
Muszki wieczorne, którym ja zazdroszczę co dnia,
Ach, nie wiem… wczoraj mi się zdawała to zbrodnia
Dotknąć jej twarzy… dzisiaj może bym szalony…
Tak więc ten, co się pali sam — żar zapalony
Ciska na serca drugich i winien pożogi,
Która człowieka wali losowi pod nogi
Zimnym — zwalanym trupem…



SCENA VII

/ WOJEWODA, ZBIGNIEW. /


WOJEWODA

                        Waść tu czekasz kogo,
Waść widzę porysował marmury ostrogą.
Cóż to jest za rysunek — trupia głowa — synu!
Waszeć mi chcesz się rąbać? Wstyd, to człowiek z gminu:
Takiego wojewoda pod kijem zatłucze…
Posłałem Chmarę — ja go respektu nauczę…
Melka niewinna, że krew pod oknem — niewinna,
Lecz z paziem, co ją sądził ścierką — to rzecz inna.
Pod kijami odszczeka, już posłałem Chmarę.
Zostaw to wszystko waszeć na to czoło stare.
Czy ty myślisz, że matka o tym nie wiedziała?


ZBIGNIEW

O! Na to ja przysięgnę.


WOJEWODA

                        Panu Bogu chwała,
Że mi nadarzył świętą kobietę za żonę.
Czy waść uważał, miała oczęta czerwone
Od płaczu?


ZBIGNIEW

                        Bo też każde posądzenie boli…


WOJEWODA

Posłałem ludzi — będą przy wielkiej topoli
Koło karczmy na tego czatować gałgana.


ZBIGNIEW

Lecz jak się król pan dowie?


WOJEWODA

                        Króla mam za pana,
Ale nie w moim domu.



SCENA VIII

/ Ciż sami. KRÓL i MAZEPA wychodzą z bocznych drzwi. /


KRÓL

                        Mości wojewodo,
Paź jedzie do Głuchowa, potem z naszą zgodą
Powraca do Warszawy, rzecz ukartowana.
Pozwólże mu waścine uściskać kolana,
I każ mu spuścić mosty.


WOJEWODA

                        Niech odjeżdża zdrowo.
A ode mnie niech przyjmie szablę turkusową,
I rumakiem murzynem nie gardzi na drogę.
Koń ten bystre ma oczy i lotną ma nogę.
Oby waści szczęśliwie niósł przez nasze pola
Do szczęśliwego celu.


MAZEPA

                        Jeśli wasza wola,
Przyjmuję oba dary — piękny upominek,
Dobra szabla, a jeszcze lepszy koń murzynek;
I bodajby to koń był, co kędyś po lesie
I po łąkach aż na tron pazika zaniesie,
Jak to już wywróżyła cyganka przed laty.


KRÓL

A lećże mi po łąkach, paziku skrzydlaty,
Wspomnij o mnie na tronie i bądź mi aliantem.
A teraz, wojewodo, chodźmy alikantem
Pić za szczęśliwą podróż tego pretendenta
Do korony.
Do Mazepy.
                        Niech waszeć o listach pamięta.

/ Odchodzi z wojewodą. /



SCENA IX

/ MAZEPA, ZBIGNIEW. /


ZBIGNIEW

/ dobywając szabli. /

Mości panie, do szabli.


MAZEPA

/ dobywa szabli. /

                        Wiem, co się to znaczy.


ZBIGNIEW

Strzeż łba.


MAZEPA

                        Mości rotmistrzu, jestem syn kozaczy,
Bić się umiem, lecz wcale nie czuję ochoty
Tłuc ojca turkusówką w syna pancerz złoty;
Ani wojewodzica, co jak róża młody,
Zabiwszy, uciec z zamku koniem wojewody.
Wreszcie i to waćpanu w pokorności ducha
Wyznaję, że mnie teraz poruszyła skrucha,
Że się wstydzę tej w zamku odegranej roli;
Więc jeżeli szanowny pan Zbigniew pozwoli,
Ścisnąwszy się jak bracia, rozjedziemy w zgodzie.
Czar był jakiś w tym zamku, w księżycu, w ogrodzie,
Co mnie obłąkał, ogniem zapalił, miłością;
Czar trwa i mnie uniża teraz przed waszmością,
I szczerym mnie afektem ku niemu zapala.
Cóż mówisz na to Waszmość? Czy serce pozwala?
Czy od proponowanej jest dalekie zgody?
Wierzaj mi, wrzućmy nasze zatargi do wody
I bądźmy przyjaciółmi.


ZBIGNIEW

                        Drwisz? Czy jesteś tchórzem?


MAZEPA

Każdy swego honoru powinien być stróżem.
Zdaj to na mnie; potrafię zniżyć się bez szwanku.


ZBIGNIEW

Waść zmykałeś tej nocy.


MAZEPA

                        Księżyca kochanku
Czy pewny jesteś, że ja przed waścią umykał?


ZBIGNIEW

Mój Boże! Jak wąż z bolu pod żelazem ksykał,
Zdejm rękawiczkę, krwawe masz na ręku znamię.


MAZEPA

Pewnyż jesteś, że twoje żelazo i ramię
Temu winne, mospanie, że mam krew na ręce?


ZBIGNIEW

Wykręcasz mi się podle.


MAZEPA

                        Lecz się nie wykręcę.
Co? Oto moja ręka — tak, dalibóg krwawa,
Lecz nie waćpan ją zranił.


ZBIGNIEW

                        Ba! To rzecz ciekawa!


MAZEPA

Mospanie, jak nabierzesz znajomości świata,
Poznasz, że nieraz cześci albo krwi utrata
Potrzebną jest ut salvat miłe nam osoby.
Waćpan jeszcze przez żadne nie przeszedłeś próby,
A jednak w tym się właśnie waść znajdujesz razie,
Że nie tak na odwadze szumnej, na żelazie
Honor najdroższej tobie osoby spoczywa,
Jako na roztropności — to sztuka prawdziwa
Serce mieć pełne ognia, zimne jak lód lice,
I do grobowca z sobą zanieść tajemnicę.


ZBIGNIEW

Żadnych takich tajemnic nie mam do ukrycia.


MAZEPA

Więc może ja się mylę. — Każdy ma do picia
Kielich mniej więcej gorzki; a ja się lituję
Nad tym, co się codzienną męką serca truje.
Zdjął mnie smutek, gdym ujrzał w chmurach ciemnych losu
Dwie istoty cierpiące bez jęku, bez głosu,
Ciche, co mając serca od Chrystusa krwawsze
Mówią: niestety! Dodać zmuszeni: na zawsze!
Jestem dziecko; lecz takie widząc przeznaczenie,
Szczere i wielkie w sercu uczułem cierpienie
I litość — i poświęciłbym siebie.


ZBIGNIEW

                        Za kogo?


MAZEPA

To moja tajemnica.


ZBIGNIEW

                        Do szabli!


MAZEPA

                        Tak srogo?


ZBIGNIEW

Serce wydrę…


MAZEPA

                        Dlaczegóż pobladłeś jak chusta? —
Pewien mi pocałunek wiecznie zamknął usta.


ZBIGNIEW

Kłamiesz jak pies!


MAZEPA

                        Koniecznie?


ZBIGNIEW

                        Do szabli, mospanie!


MAZEPA

                        Ha! kochasz ją…

/ Biją się — Zbigniew końcem szabli rozdziera i wyrzuca listy królewskie, które paź był schował przy piersi. /


ZBIGNIEW

                        Dostałeś.


MAZEPA

                        Waść lepiej dostanie.

/ Mazepa wytrąca pałasz z ręki Zbigniewowi i obala go na kolano. /


ZBIGNIEW

Korzystaj z losu, przepędź mi sztychem przez kości.


MAZEPA

/ podnosząc go. /

Zbigniewie! Proszę teraz drugi raz waszmości
O braterstwo i przyjaźń. Daj zemście spoczynek.
Użyłem słów wabiących gniew i pojedynek,
Abym poznał, czy wasze jest jednym z tych ludzi,
Który się w domu ojca szpiegowaniem trudzi,
I odejmuje pokój starca włosom siwym;
Czy waść jesteś szlachetnym, ale nieszczęśliwym.
O! tak, szczerze waszmości chcę być teraz bratem…
Zbigniew rzuca się w objęcia Mazepy.
Zbigniewie mój, z tym biednym kłócący się światem
Walką wrącego serca, mój drogi! Szlachetny!
Ty mi się podobałeś; ty w tym zamku, świetny
Jak rycerz dawnych czasów, ująłeś mi serce,
Słuchaj! Twój pożar jeszcze w maleńkiej iskierce,
A już cię strawił, już cię zwiędniałym uczynił.
Aniś ty jeszcze w niczym skalał się, przewinił,
W jej szafirowych oczach twoja bogobojność
Zostawiła anielskość dotąd i spokojność;
Lecz to nie potrwa wiecznie, to nie potrwa długo…
Wierzaj mi, ty być musisz twego losu sługą,
Bo nie możesz być panem; nie, to niepodobna.
Zostaw ją tu — jak róża kwiatami ozdobna
Niech się błyszczy i cicho na słońcu przekwita.
Lecz ty uciekaj! Ciebie już skrzydłami chwyta
Straszny duch ognia, tobie uciekać potrzeba.
Wierzaj mi, są miłoście bez gwiazd, Boga, nieba,
Te wkrótce zetrą serce na proch — tak go znudzą,
Tak splamią, tyle razy do niczego zbudzą,
Tyle razy w sen cichy ogłupienia wtrącą,
Że wreszcie źródło wspomnień na wieki zamącą —
To się i z tobą stanie. Jedź ze mną, Zbigniewie.
Jak dwa motyle w wichru kręcone powiewie,
Przelecimy przez okna otworzone dworu,
Gdzie gapie, a w kontuszach różnego koloru,
Jak ćmy głupie obsiadły starą Francuzicę.
Przewrócimy ten cały stary świat na nice,
Brzękiem, śmiechem, szyderstwem napełnimy salę.
Jak mi serce zagaśnie, to je znów zapalę
Przy ogniu twego serca — a jak ogień boski
I w tobie zamrze — wtenczas żadne łzy i troski
Już nie wrócą, i będziem śpiewali victoria.
Widzisz, moje kazanie gorzkie jak cykoria,
Wycisnęło ci z oczu łzy, drogi Zbigniewie…
I cóż?


ZBIGNIEW

                        Pojadę z tobą…


MAZEPA

                        Dziś przy wielkim drzewie
Koło karczmy zaczekam na cię do północy.


ZBIGNIEW

Nie tam — jedź inną drogą…


MAZEPA

                        Co? Czy tam Rakocy
Stoi z wojskiem?


ZBIGNIEW

                        Nie pytaj, bo mi wstyd wyjawić…


MAZEPA

Więc potrafię się w bliskim miasteczku zabawić
Grą w kości, choćby z jakim wojakiem ciemięgą.


ZBIGNIEW

Czekaj tu, ja ci każę klacz osiodłać tęgą,
Wtenczas wiatr nie doścignie.


MAZEPA

                        Idź, chłopaku szczery.

/ Zbigniew odchodzi. /



SCENA X


MAZEPA

/ sam. /

Panie Mazepo! Teraz wasze innej cery —
Co się z twoją złoconą zrobiło maszkarą?
Mówiłeś jak ksiądz — próżno diabeł krzyczał: haro!
Ty brnął w cnotę jak w błoto, ani dbał o siebie…
Dwa dni tego humoru, a umrę, i w niebie
Będę siedział po uszy. — Ba — lecz bies powróci.
Podnosi listy królewskie z ziemi.
A ha! Królewskie listy… Ten król mi coś czmuci.
Dalibóg! Szablą pieczęć przecięta na dwoje —
Schowam — ja się tej szelmy ciekawości boję;
To mój wróg — ba! Lecz pieczęć na dwoje złamana.
Tylko troszeczenieczkę…
Zaziera w listy.
                        „Proszę Waszmość pana”
Do Głuchowskiego pisze komendanta..
Przebiega list oczyma.
                        Nieba!
Ukartowane wszystko na rapt jak potrzeba,
Ortodoxus chce porwać żonę wojewodzie!
Dalej — tu widać jakiś przypisek na spodzie —
Czy ja ślepy? Czy bielmo mi na oczach leży?
Czyta.
„Pana Mazepę zaraz zasadzić do wieży,
I strzec aż do dalszego z nim rozporządzenia”.
Chowa listy.
Ach, panie ortodoxus! Co? Mnie do więzienia?
A młodziutką starego żonę w twoje łapy?…
Więc ty myślisz, że wszyscy, włącznie ze mną, gapy?
Że w twoich sidłach muszki uwikłane zginą?
Tej nocy muszę widzieć się z wojewodziną.
Jej tylko mogę wyznać tę dziecka ciekawość;
Czegóż się lękam? — Moja zwinność, lotność, prawość
Wszystko ocali. — Będę ją widział tej nocy…
Mam jej honor i własną śmierć we własnej mocy,
Z tym się zgubić nie można.



SCENA XI

/ ZBIGNIEW wraca, MAZEPA. /


ZBIGNIEW

                        Koń czeka gotowy.


MAZEPA

Do widzenia.

/ Wychodzi. /


ZBIGNIEW

/ sam. /

                        Skończona rzecz! Ugiąłem głowy
Przed nieszczęściem — skończona ze mną rzecz — zginąłem.
Gdyby wiedzieć, że człowiek smutny jest aniołem,
Że co tu niespokojnych miłości uniknie,
To będzie miał u Boga. Mój cień wkrótce zniknie,
I w tej krainie więcej o mnie nie usłyszą;
Ale po latach wielu z jaką straszną ciszą
Trumny się starych ludzi w jednym lochu schodzą,
Jakby się nigdy z sobą nie znały, i płodzą
Robactwo obrzydliwe. Patrząc na te kości,
Kto by wtenczas przypomniał ludziom o miłości,
Odebrałby śmiech dziwny trumien w odpowiedzi
I odszedłby jak głupiec z mistycznej spowiedzi —
Czas jest rozgrzeszycielem. — O! Jakże tym błogo,
Co swe gryzące wiecznie serce przeżyć mogą.



SCENA XII

/ ZBIGNIEW zamyślony. — Widać AMELIĘ zbliżającą się po drugiej stronie arkad. — KSIĄDZ idzie za nią. — AMELIA staje przed Zbigniewem i uderza go lilią po twarzy. /


AMELIA

Cóż tak smutny?


ZBIGNIEW

                        Nic! Głowa mi cięży jak ołów.

/ Amelia daje Zbigniewowi lilię, lecz ksiądz stojący za nią wyrywa kwiat z ręki Amelii i mówi srogo. /


KSIĄDZ

Daj do kościoła — lilia jest kwiatem aniołów.




AKT III



SCENA I

/ Pokój wojewody. — WOJEWODA, CHMARA. /


WOJEWODA

Więc paź jest tu, w ogrodzie?


CHMARA

                        Widziałem na oczy…


WOJEWODA

Zdejm wacan strzelbę, spróbuj czy zamek odskoczy.
Czemu waść patrzysz na mnie? Co? Zbierz acan ludzi,
Ale cicho, niech się król jegomość nie zbudzi,
Idź — z ludźmi bądź w ogrodzie.
Chmara wychodzi.
                        Panie! Chryste Panie!
Oto rzecz! W zamczysku moim polowanie
Na gacha mojej żony! Chryste! Jezu Chryste!
A dajże tym umarłym światło wiekuiste!
Pomrą! Piekielnie pomrą!

/ Wychodzi zbrojny. /



SCENA II

/ Mieszkanie wojewodziny. — Okno otwarte na balkon — z jednej strony alkowa zasłoniona firankami. /


MAZEPA

/ włazi oknem. /

                        Wszystko śpi w zamczysku.
Żadnego po komnatach szmeru ani błysku.
Doskonale! To pokój kobiecy. Gdzież ona?
Może jeszcze w ogrodzie chodzi zamyślona,
Może u swoich niewiast?
Pokazując na alkowę.
                        Może tam uśnięta.
Co robić? czy tam zajrzeć? — Alkowo przeklęta!
O! Najniebezpieczniejsza z zasadzek, alkowo!
Za tą zasłoną lekką, wiotką, purpurową,
Ona śpi snem różowa, cicha. — Diable! Diable!
Jak ty mnie dręczysz…
Zaziera w alkowę i wraca.
                        Pusta. — Przysięgam na szablę,
Że nie miałem złej myśli ruszając firanek.
Cóż robić?… Ona przyjdzie… skryję się na ganek,
A na wachlarzu kilka słów do niej napiszę…
Pisząc.
Odeślij twe niewiasty — jestem tu…
Rzuca wachlarz.
                        Co słyszę?
Kroki dwóch osób… mury te dla mnie fatalne!
Ha! Jeśli mnie odkryją tu, w łeb sobie palnę.

/ Wchodzi do alkowy i zasłania firanki. /



SCENA III

/ AMELIA, ZBIGNIEW. /


AMELIA

Więc to ostatnie twoje ze mną pożegnanie?


ZBIGNIEW

Tak, moja matko.


AMELIA

                        Słyszysz słowików śpiewanie?
Chce mi się płakać — biedna ja! Biedna!


ZBIGNIEW

                        Dlaczego?


AMELIA

Nie wiem! Ja na tym świecie nie pragnę niczego,
A jednak ja nie jestem szczęśliwa. Ja nie wiem,
Co mi jest. Siedząc teraz z tobą pod modrzewiem,
Zdało mi się, że jakaś okropna godzina
Dzwoni w nocnem powietrzu. — Wczoraj moja sina
Szpileczka turkusowa, którą mam po matce,
Złamała się — to mała rzecz! — lecz na okładce
Książki od nabożeństwa zapisałam sobie
Ten dzień, jak zły dzień. — Boże! Skądże przyszło tobie
Odjeżdżać?… ty mi nigdy nie mówiłeś o tem.
Zostanę sama!… Lecz ty odjeżdżasz z powrotem?


ZBIGNIEW

Nie, matko.


AMELIA

                        Nie — więc nigdy tu już nie powrócisz?


ZBIGNIEW

Nigdy! Nigdy już! Nigdy!


AMELIA

                        Żałośnie mi nucisz,
Jak szpaczek, co jednego nauczony słowa,
Nie rozumie i gada…


ZBIGNIEW

                        O matko! Bądź zdrowa!


AMELIA

Chodź tu! Klęknij mi wasze — cóż tak nieserdecznie
Żegnasz się? — i ty mówisz, że się żegnasz wiecznie!
Ja ciebie nie rozumiem. Chodź! Czoło waszmości
Okropnie zimne.


ZBIGNIEW

/ klęka przed nią. /

                        Matko! O matko! Litości…


AMELIA

Milcz! Milcz! Ja cię rozumiem! Tak padłeś przede mną,
Waćpan przede mną strasznie upadłeś. Bóg ze mną!
Ja waćpanu nie mogę nic, prócz łez, ja sama
Cierpię. — Idź waść.


ZBIGNIEW

                        Litości!


AMELIA

                        Prócz łez… Jaka plama
Dla mojej czystej duszy tak z waćpanem gadać,
Jak gdybym rozumiała. Nie chcę o nic badać…
Ja będę wiecznie Boga za ciebie prosiła.
Nie bój się, my niewinni; Bóg cierpienia zsyła,
Ale można spokojność wyprosić u Boga.
Ja pana żegnam wiecznie — ja jestem uboga,
Nie mam co dać mu prócz łez. — To ciebie nie splami,
Że schylona nad tobą obleję cię łzami;
Ty będziesz je pamiętał, te łzy. Proszę! Proszę!
Proszę te łzy pamiętać… i o mnie. Ja znoszę
Wielkie męki, lecz proszę źle nie myśleć o mnie,
Bo to, co teraz mówię, mówię nieprzytomnie.
Bądź zdrów!


ZBIGNIEW

/ chce wstać i mdleje /

                        Ciemno mi w oczach…


AMELIA

                        Słyszysz! Ktoś nadchodzi.
O! Wstań! O! Wstań… to ojciec nasz!
Do wchodzącego wojewody.
                        Niech pan dobrodziej
Ratuje — twój syn leży mi u nóg zemdlały.



SCENA IV

/ CIŻ SAMI, WOJEWODA, CHMARA. /


WOJEWODA

/ do ludzi za sceną. /

Pilnować drzwi i okien. — Jeszcze honor cały.
Mój syn tu był na straży.
Do Amelii.
                        Czyś ty jego struła?


AMELIA

Ja?


WOJEWODA

                        Ty bez cześci.


AMELIA

                        Mężu!


WOJEWODA

                        Waćpaniś tu czuła
Gacha w komnacie; czarów użyłaś na dziecko.
Wszedł i omdlał.


AMELIA

                        Co waćpan mówisz?


WOJEWODA

                        O! Zdradziecko
Umiesz ty się wykręcać, czarna ohydnico.
Panie Chmara! Synowi memu pod nos świecą,
Czy żyje?


CHMARA

                        Dycha, panie.


WOJEWODA

                        Wynieść do ogrodu.


ZBIGNIEW

/ przychodząc do zmysłów. /

Gdzie jestem? Co to znaczy? Ojciec!


WOJEWODA

                        Bez wywodu,
Panie synu! Nie kryj się waćpan, ja świadomy
Całej rzeczy. — Bogdajby mnie trzasnęły gromy!
Bogdajbyśmy obadwa legli od pioruna…
I ta winna! Ta sądna! Ta przebiegła kuna!
Ta… ta ścierka!


ZBIGNIEW

                        Ach! Ona, mój ojcze, niewinna.


WOJEWODA

Nie… ona jest, jak mówią, kobieta uczynna,
Nic więcej, ona tylko się…


ZBIGNIEW

                        Ojcze! Na Boga!


WOJEWODA

/ do Amelii. /

Jak mi waćpani płaczesz! Jak cię trzęsie trwoga?
Ha! Bo też tu się stanie z nami rzecz okropna.
Waćpani mi tu byłaś bardzo nieroztropna!
Waćpaniś prowadziła źle twe ceregiele,
To teraz będą kiry i trumny w kościele;
Przygotuj się waćpani, bo to sprawa czarta.
O! Jaka ty na czole ze wstydu wytarta!
Inna by już mi do nóg padła cała długa
I całowała stopy.


AMELIA

                        Ja waszmości sługa,
Ale jestem niewinną.

/ Zbigniew pada do nóg /


WOJEWODA

/ do Zbigniewa. /

                        Ty śmiesz prosić za nią?


ZBIGNIEW

Nie, ja sam jestem…


WOJEWODA

/ przerywając. /

                        Tak, ty — z twoją matką panią
Złączyliście się…


ZBIGNIEW

                        Ojcze!


WOJEWODA

                        Przeciw starca głowie,
Aby ją okryć hańbą — niech ci Bóg da zdrowie;
Wybrałeś się tu dobrze z protekcyą wasze.


ZBIGNIEW

Ojcze! Choćbyś miał piorun, to ja go zagaszę
Krwią moją, i sam jeden tę winę odkupię.


WOJEWODA

O! synu krwi wężowej! Synu — zimny — trupie!
Bez duszy — i ty żadnym gniewem się nie palisz?
Czy twoje młode kości naruszył paraliż?
Czy serce tylko twoje tknięte paraliżem?


ZBIGNIEW

Ojcze! Te słowa dla mnie są boleści krzyżem —
Reszta będzie bez męki. — Syn z pokorą czeka.


WOJEWODA

/ do Amelii. /

Waćpani masz w sypialnym pokoju człowieka.


AMELIA

Ja?…


WOJEWODA

                        Patrzcie na nią teraz, patrzcie! Jak się chwieje,
Ona tu wnet omdleje.


AMELIA

                        Nie — ja nie omdleję.
O! Matko Boska! Bądź ty ze mną w tej godzinie.


WOJEWODA

Przysięgam, że waćpani gach jak mucha zginie,
Panie Chmara, poszukać w alkowie.


AMELIA

/ zatrzymując Chmarę. /

                        Stój wasze!
Pierwej w tych piersiach srogie utopcie pałasze,
Nim dotkniecie firanek — a ty słuchaj, mężu.


WOJEWODA

W twoim pokoju człowiek jest — kobieto! Wężu!


AMELIA

Zbigniewie! Nie ma w moim pokoju nikogo.


WOJEWODA

Da się to widzieć.


ZBIGNIEW

                        Ojcze! Nim postąpisz nogą,
Pomyśl, co robisz! Tu się rzecz okropna stanie…
Ja wierzę — i ty musisz wierzyć — o! Mój panie!
O! Mój ojcze! Ty wierzysz? Nieprawdaż?


WOJEWODA

                        Rufianie!


ZBIGNIEW

O! Mój ojcze!


WOJEWODA

                        Dlaczegoż ty się z pasjonatem
Droczysz — i stoisz tutaj — i jesteś mi katem?…
Dlaczegóż ty jej wierzysz? O godzino sromu!
Waść by mnie teraz wtrącił do szalonych domu?
A jednak ja mam zmysły wszystkie dobrze zdrowe.
Panie Chmara! Każ ludziom tę straszną alkowę
Zrewidować — tam nie ma okien; nie uciecze,
Tu go waćpani kozak za włosy wywlecze,
Będziesz ssać jego rany i całować w usta,
Położysz się na piersiach — lecz pierś będzie pusta,
Bo ja mu z piersi serce jak oko wyłupię.
Ja waćpani pozwolę potem spać przy trupie,
Jeśli nie będziesz chciała, przywiąże jak sukę.
Ja dam niewiernym żonom okropną naukę,
Będą o niej pamiętać aż Polski nie będzie.
Waćpani będziesz słynąć w sławnych ścierek rzędzie,
Mną będą straszyć dziatwę. — Hej, iść pod kotary!

/ Ludzie zawołani przez Chmarę chcą iść do alkowy. — Zbigniew staje u wejścia, dobywa szabli. /


ZBIGNIEW

Ojcze, każ im się cofnąć, bo pójdą na mary.
Bo ja tu ich nie puszczę.


WOJEWODA

/ sam daje krok wprzód. /

/ Zbigniew dobywa pistoletu i przykłada sobie do piersi. /

                        On ze mną zaczyna.


ZBIGNIEW

Stój, ojcze! Bo na progu tu wstąpisz w krew syna.


WOJEWODA

A to diabeł zacięty!


AMELIA

                        Zbigniewie! Zbigniewie!
Odsłoń firanki, ja wiem, że twój ojciec nie wie,
Co ja cierpię, lecz niech się przekona oczyma.
Oczy są jego sercem, on innego nie ma;
Gdyby miał, ulitowałby się tysiąc razy.
Do wojewody.
O! Panie, ja niewinna! Ja bez żadnej zmazy,
Lecz patrzaj, co ty robisz tu z sercem kobiety?
Patrz! Twój syn do ust kładzie pistolet nabity;
On nie może wytrzymać udręczenia mego,
On się chce zabić, panie.


WOJEWODA

                        A wiesz ty dlaczego?
Do ust włożył pistolet i za śmiercią dyszał?
Bo tam za sobą szelest człowieka usłyszał,
Bo ja aż tu słyszałem.


AMELIA

                        Ten starzec mnie łamie!
Zbigniewie! Tyś nie słyszał nic? Ten starzec kłamie.


ZBIGNIEW

/ jakby pasując się z sobą i wpadając w obłąkanie. /

Nie, ja nic nie słyszałem — nic — to rzecz skończona,
Tam nikt nie wejdzie. Piersi Chrystusa czerwona
Siedmią ranami, tam nikt nie wejdzie — o! Boże!
Idzie ku Amelii.
Matko! — macocho.
Cofa się ze wstrętem i znów wraca przed alkowę.
                        Ojcze, ja się tu położę
Jak pies i nikt nie wejdzie, miej litość nade mną.
Ojcze! O! Ja omdleję, słabo mi i ciemno…
Ja omdleję drugi raz. Ta scena mnie dręczy!
Ojcze! Syn ci na duszę nieśmiertelną ręczy,
Że tam nie ma nikogo, czy ci nie dość na tem?
Ojcze! O! Będzie ze mną tak jak z moim bratem,
Którego ty zabiłeś przed laty niechcący.
Patrzaj, ja cały blady, patrzaj, cały drżący,
Ja słabnę — jeszcze chwila, a serce mi pęknie.


AMELIA

/ do wojewody. /

Litości, panie! Niechaj twa zaciętość zmięknie,
Ja bardzo cierpię.


WOJEWODA

/ ponuro. /

                        Chciałbym uwierzyć w waćpanią.
Zdejmuje ze ściany krucyfiks.
Przysięgniesz na krucyfiks?


ZBIGNIEW

                        Ja przysięgnę za nią!
Ojcze! Co myślisz? Kazać przysięgać kobiecie?
Ja sam oto na moje nieśmiertelne życie,
Na tym krzyżu obiedwie położywszy ręce,
Przysięgam. Usta kobiet są jak niemowlęce,
Ich straszliwymi słowy nie potrzeba mazać.
Mój ojcze, daj krzyż, ludziom już można rozkazać,
Aby odeszli.
Na stronie.
                        Cóż to? I ona się zbliża?


AMELIA

Ja przysięgnę.


ZBIGNIEW

                        Ty?


AMELIA

                        I cóż?


ZBIGNIEW

/ cicho do ucha Amelii. /

                        Matko — precz od krzyża.


AMELIA

/ kładzie rękę na krucyfiks. /

Na Chrystusowe rany i na matki duszę,
Na wycierpiane teraz krzyżowe katusze
Przysięgam, że niewinnie byłam posądzona,
Niech wam tak Bóg odpuści.


ZBIGNIEW

                        Ojcze! Rzecz skończona.


WOJEWODA

Ha?


ZBIGNIEW

                        Wszak przysięgła?


WOJEWODA

                        Amen.


ZBIGNIEW

                        Ojcze! Idźmy razem,
Ja sam jestem — jak senny!


WOJEWODA

                        Chmara! Idź z rozkazem,
Niechaj mi tu mularzy przyśle budowniczy.

/ Chmara odchodzi. /


ZBIGNIEW

Cóż to jest?


WOJEWODA

                        Król Jegomość tutaj sobie życzy
Kaplicę mieć pod bokiem, więc trzeba mularzy.


ZBIGNIEW

Ojcze! Tobie coś patrzy okropnego z twarzy.


WOJEWODA

Ja, mospanie, spokojny. Na Chrystusa rany,
Spokojny jestem starzec. Choćby teraz w tany,
Tak mi wesoło, tak mnie ta przysięga cieszy.
Gdyby nie to, że śmierci się kościotrup śpieszy
I już stoi nad głową, śmiałbym się na gardło…
Lecz, mości panie, serce już we mnie umarło;
Śmierć się dotknie i kości na proch się rozsypią…
Cyt, cyt, cyt — czy słyszałeś? Jakieś buty skrzypią,
Czemu waść drżysz?


ZBIGNIEW

                        Już późno, ojcze, już poranek…

/ Wchodzą mularze i Chmara. /


WOJEWODA

Zamurować alkowę, nie tykać firanek.


ZBIGNIEW

Mój ojcze, ta niewiara…


WOJEWODA

                        A waść mojej żonie
Wierz, przysięgła na krzyżu, to ja teraz bronię,
Abyś ją waść o krzywą posądził przysięgę.
Zamurować! Na piekieł czerwonych potęgę
Zaklinam się, że nigdy tam nie zajrzą ludzie.
Tam leży tajemnica, tam żeńskiej obłudzie
Jest zamknięta rzecz czarna, dręcząca — tam kara!
Tam po ciemnościach z głodem tłukąca się mara,
Tam letargnik żyjący swego ciała strawą
Ze szklanymi oczyma, z gębą wyschłą, krwawą,
Gryzący ręce. Patrzcie, jak ten mur podrasta.
Otóż to z sercem prawie kamiennym niewiasta,
Żona, co dba o siebie, o honor kobiecy,
Zabójczyni zrobiona nagle z nierządnicy.
Synu! Co wacan myślisz o swojej macosze?

/ Podczas tych słów, mularze już część wejścia zamurowali. Amelia, która stała zamyślona, rzuca się do nóg wojewody. /


AMELIA

Panie! Mój mężu…


WOJEWODA

                        Aśćka mi rozkazuj.


AMELIA

                        Proszę,
Pozwól mi, nim alkowę zamurują…


WOJEWODA

                        Aha!


AMELIA

Ja muszę tam wejść, mężu!


WOJEWODA

                        Już aśćka się waha,
A przysięgłaś!


AMELIA

                        Ja muszę tam wejść, nim dokończą.


WOJEWODA

Jak waćpanią Bóg złączy — ludzie nie rozłączą.
Gotowi zamurować.


ZBIGNIEW

/ na stronie. /

                        Dzień sądu prawdziwy.


AMELIA

/ pokazując na alkowę. /

Panie, tam jest…


WOJEWODA

                        Ha — jest kto? i cóż?


AMELIA

                        Tam jest żywy…


ZBIGNIEW

/ na stronie. /

Kto? Czy tam król?


AMELIA

                        Konterfekt mej nieboszczki matki.


WOJEWODA

Na Boga ran siedmioro, wybieg bardzo gładki!
Precz od kolan! A wy tam spieszniej z tą robotą.
Rozwiedziemy się, pani; tę obrączkę złotą
Odbierzesz, cudzołożna żono, w konsystorzu.
A teraz mi acani utoniesz jak w morzu.
Pod klucz serce, nie będziesz mnie więcej hańbiła.


CHMARA

Panie, mur dokończony.


WOJEWODA

                        Zamknięta mogiła.
Na murze krzyż napisać.


ZBIGNIEW

/ znajduje wachlarz rozłożony, na którym był Mazepa o swojem przyjściu napisał. Czyta i chowa wachlarz. /

                        O! Nieba, co widzę.


WOJEWODA

Chodź stąd waćpani, nie płacz, ja z łez próżnych szydzę,
Precz stąd wszyscy, tu będzie królewska kaplica;
A za ołtarzem straszna, trupia tajemnica,
Między tobą, niewierna, a piekłem chowana.
O! Straszliwa to ściana! Bolesna to ściana!
Do Chmary.
A wy, co tam byliście tego muru bliscy,
Milczcie. Et requiescat in pace! I wszyscy
Precz stąd.

/ Wychodzą wszyscy. Wojewoda ostatni żonę za rękę na pół omdlałą wyciąga. /




AKT IV



SCENA I

/ Pokój ciemny — okno jedno z kratami — AMELIA sama, potem Chmara. /


AMELIA

Z wszystkich nędz — najstraszniejsze ludzkie zapomnienie.
O! Jak posępnie błyszczą księżyca promienie!
Już druga noc, jam ani godziny nie spała.


CHMARA

/ wchodząc z wody dzbankiem i z chlebem. /

Czy pani będzie jadła?


AMELIA

                        Nie.


CHMARA

                        Pani płakała?


AMELIA

Nie. Czy nikt się nie pytał ciebie, panie Chmara,
Jak ja się mam?


CHMARA

                        Nikt, pani.


AMELIA

                        I nikt się nie stara
Za mną? Nikt się nie wstawia? Czy jegomość w zdrowiu?
Powiedz, że tu od tego na dachu ołowiu
Zimno mi, ja mam febrę.


CHMARA

                        Czy przysłać doktora?


AMELIA

O! Nie, jeszcze nie jestem ja śmiertelnie chora,
Tylko mi zimno. Czy tu ksiądz nie przyjdzie do mnie,
Ksiądz spowiednik?


CHMARA

                        Pan się dziś rozgniewał ogromnie
Na panicza, godzinę się kłócili z synem.


AMELIA

Ach!


CHMARA

                        Panicz się za księdzem ujął kapucynem,
Lecz bardzo było trudno dojść do ładu z panem,
Wreszcie zezwolił. Oto chleb i woda z dzbanem.
Niech się pani posili, wszystko dobrze będzie.
Przypomniały dziś panie panu dwa łabędzie,
Co przypłynęły po żer aż pod okno szklane,
Pan je chciał spłoszyć.


AMELIA

                        Moje łabędzie kochane.


CHMARA

Pan je chciał spłoszyć, nawet już ze strzelby mierzył,
Ale pan Zbigniew ręką po lufach uderzył
I nabój poszedł na wiatr. Jegomość już wzdycha;
Wczoraj ledwo przy stole wziął się do kielicha,
Nie mógł dopić i ryknął jak lew — wstał od stołu
I chciał odbić alkowę… ba — pańskiemu czołu
Coś cięży, coś dolega — wstyd samego siebie.
Ja go znam — on się prędzej pod zamkiem zagrzebie,
Niż przyzna się do żalu, to panisko dumne,
Ja go znam, taki dzieckiem był i pójdzie w trumnę.
Ja go znam, to dotkliwy jest pan na honorze.


AMELIA

Panie Chmara, acana słowo wiele może.
Proś acan jegomości i nalegaj na to,
Aby zajrzał w alkowę.


CHMARA

                        Juściż, całe lato
Nie przejdzie tak, wypłynie na wierzch tajemnica,
Ale teraz nie można.


AMELIA

                        Czemu?


CHMARA

                        Tam kaplica,
Gdzie był pokój imości, ołtarz gdzie alkowa.
Królisko się tam ciągle z brewiarzem chowa.
Wpadł w religijny afekt i sprowadził popów
Unitów.


AMELIA

                        Panie Chmara, zbierz ty kilku chłopów.
Pójdź w nocy, każ rozwalić mur, pan się przekona,
Że niewinną posądził, że ja wierna żona.
Ty nawet panu wielką uczynisz przysługę.


CHMARA

Ale, pani, tam człowiek jest — ja w tę framugę
Zajrzałem, stał tam blady jak trup.


AMELIA

                        Matko Boska!
Czy to jest urok jaki! Panno Częstochowska!
Czy jaki zły duch ludziom tym pokazał lice.
Człowieku, ty widziałeś szatana źrenice,
Błyszczące się w ciemności po nad mojem łożem.
Idź precz! Idź, jesteś kłamcą.

/ Chmara wychodzi. /



SCENA II


AMELIA

/ sama. /

                        O! Gdyby tym nożem
Można się przebić i być spokojną i zasnąć!
Nie, nie, nie mam odwagi — ja muszę zagasnąć
Z wolna, wypiwszy do dna ten kielich goryczy.
Cóż to? Słychać po wschodach znów krok tajemniczy?
Ktoś idzie, ksiądz zapewne.



SCENA III

/ AMELIA, ZBIGNIEW wchodzi zakapturzony, w księdza habicie /


AMELIA

/ rzucając się ku niemu. /

                        To anioł z obłoków.
Zbigniewie, jam poznała szelest twoich kroków!
To ty!


ZBIGNIEW

                        Precz! precz! — z daleka ode mnie.


AMELIA

                        Co słyszę?
To musi być kto inny.


ZBIGNIEW

/ odsłania twarz. /

                        To ja.


AMELIA

                        Gniew kołysze
Twoją wiotką postacią jak znikomym cieniem.
I z czymże ty przyszedłeś do mnie?


ZBIGNIEW

                        Z potępieniem.


AMELIA

Za cóż ty mnie potępić chcesz? Ty cały drżący.


ZBIGNIEW

Przyszedłem cię potępić jak umierający,
I przekląć — i przed tobą trupem się położyć,
Lecz pierwej przekląć.


AMELIA

                        Skądże ci mnie biedną trwożyć!
Dlaczego ty przeklinać mnie masz? Wszak ty jeden
Nie masz prawa przeklinać.


ZBIGNIEW

                        O! Tu mi był Eden.
Oczy twe były dla mnie gwiazdami zbawienia,
Hymnem anielskim twoje tłumione westchnienia,
Twoja dusza połową mej duszy weselszą;
Nie mówiłem ci tego, pókiś była bielszą;
Teraz ty czarna, ciebie już słowa nie splamią,
Choćbym powiedział: kocham — oczy twoje kłamią,
Serce twoje jest brudne, usta twoje drżące
Zdają mi się tak na mnie oddychać gorące,
Że mi się czoło pali i więdnie. O! Matko,
Z daleka stój. Przyszedłem się na twoją gładką
Twarz zapatrzeć i ludzkiej piękności urągać.
Nie śmiej już po mnie żadnej przysięgi wyciągać,
Bo już nie mógłbym przysiądz, żeś nie jest fałszywą;
Chociaż ty mnie przysięgać nauczyłaś krzywo,
Ja ciebie teraz czegoś nawzajem nauczę.
Chodź tu, powiem na ucho. Utnij włosy krucze,
I powieś się, lub — słuchaj, zakryj twarz włosami,
Bo się nie płonisz.


AMELIA

                        Zbigniew!


ZBIGNIEW

                        Ty mnie raz już łzami
Oszukałaś, więc oszczędź sobie teraz mdłości,
O! Jak ja tę kobietę kochałem! — litości!
O! Jak ja tę kobietę kochałem!


AMELIA

                        Zbigniewie.


ZBIGNIEW

Kto by myślał, że ona nic o żądzach nie wie!
Ja sam myślałem, głupi! Teraz dobrze pomnę.
Jakie mi ona nieraz uściski nieskromne,
Jakie gorące usta na czole mi kładła.
Drżę cały, kiedy myślę — i tego widziadła
Nie mogę teraz wygnać z pamięci, nie mogę!
Śmiała się ze mnie w duchu! Chodź, dam ci przestrogę:
Nie kochaj się ty nigdy w człowieku cnotliwym,
Bo to jest miłość długa i głupia, i żywym
Nie przystoi; lecz musi być wreszcie wyśmianą.


AMELIA

Jakżem się ja za niego modliła dziś rano!


ZBIGNIEW

Ty?


AMELIA

                        Czy wiesz ty, co do mnie mówiłeś, Zbigniewie?


ZBIGNIEW

Czy ty go bardzo kochasz?


AMELIA

                        Kogo?


ZBIGNIEW

                        O! Zarzewie
Piekielne! Ona pyta kto? — Wiesz! Twój kochany!
Wiesz, o! Ten podły… o! Ten tchórz, zamurowany.
Czy ty go bardzo kochasz? Mów! Mów! Klnę się duszą,
Że się rączęta twoje w moich rękach skruszą,
Jeśli nie powiesz — wyznaj, nie potrzeba szlochać,
Ty zamurowanego musisz bardzo kochać,
Bo ty myślisz, że się on poświęcił za ciebie?
Kłamstwo! Omdlał ze strachu, to tchórz, jak Bóg w niebie!
To tchórz, ze strachu omdleć musiała gadzina.
Ale gdy się obudził, to ciebie przeklina,
To pierś drze, i przeklina; ręce w piersiach broczy,
Ot i chciałby tę swoją krew ci rzucić w oczy,
Tu, gdzie te łzy po czystym migają lazurze.
On cię przeklina, ręce swe krwawi na murze,
Potem je niesie do ust z głodu i krew pije,
Ten człowiek teraz przekleństwami żyje.
Zamyśla się.
Ona go będzie wiecznie kochać umarłego…
To sęk, jak wydrzeć marę z pamięci… bez tego
Zemsta się jak skorpion własnym jadem chłoszcze.
Ze smutkiem i skargą.
Amelio! O Amelio! Chodź tu! Ja zazdroszczę
Tamtemu człowiekowi i zawiść mnie dręczy…
Amelio! Ja jęczałem, jak on teraz jęczy,
Jak on, patrzaj! Pogryzłem z bolu ręce obie,
Ja mu będę zazdrościł spokojności w grobie
Tak, jak teraz zazdroszczę męczarni i głodu…
Daj mi ten nóż… to serce chce zimnego lodu,
Obaczysz, jak ja umiem kochać, cierpieć, konać,
Daj nóż! Ja ciebie muszę, kobieto, przekonać,
Że gdybyś mnie kochała, to ja bym był godny
Nawet miłości wiecznej.


AMELIA

                        Stój! Nóż nadto chłodny,
Ja ci go moim sercem rozdartym ogrzeję;
O! Jak ten człowiek straszny! — serce we mnie mdleje.
Zbigniewie! Czy ty pewny, że tam był kto taki?


ZBIGNIEW

/ rzuca jej wachlarz /

Patrz!


AMELIA

                        Wachlarz mojej matki.


ZBIGNIEW

                        Czytaj! Tam są znaki,
Po których ja poznałem, że był.


AMELIA

                        Chryste Panie!
Prowadź ty mnie, przed królem uczynię wyznanie.
Prowadź mnie! Ja niewinna, lecz tam człowiek kona.
Potem umrę ze wstydu i w twoje ramiona
Upadnę skonać. — Ty mnie uwierzysz niewinną.
O! Przed królem ujrzycie wy mnie teraz inną,
Ja was tam dobrze wszystkich i ciebie przekonam,
Ja wam opowiem wszystko, co wiem, potem skonam.
To może wy się przecie zmiękczycie litością.



SCENA IV

/ CIŻ SAMI, WOJEWODA. /

Waćpani masz przed królem stanąć jegomością
Ze mną! Rzecz się odkryła.

/ Wyciąga za sobą żonę. /


ZBIGNIEW

                        Bronić ją! Niewinna!

/ Zrzuca habit księdza i wychodzi. /



SCENA V

/ Pokój jak w trzecim akcie przemieniony na kaplicę. — KRÓL stoi na stopniach ołtarza — Kilku KSIĘŻY. Potem WOJEWODA, AMELIA, potem ZBIGNIEW. /


KRÓL

A! To, święci ojcowie, jakby powieść gminna,
Mury jęczą — trudno tu strachom nie dać wiary…
Coś mi się bardzo kręci wojewoda stary.
Żona jego zniknęła — może tu zamkniona.

/ Wojewoda wchodzi z Amelią /


WOJEWODA

                        A ot mi, królu, zmartwychwstała żona.


KRÓL

Lecz tam jęk słychać było, przeniknął mi kości.
A, panie wojewodo, gdzie jest syn waszmości?


WOJEWODA

Nie wiem!
Wchodzi Zbigniew.
A ot i Pan Bóg zesłał mego syna.


KRÓL

To rzecz dziwna! Ojcowie święci, to kraina
Zaczarowana — duchy wywołane stają.
Mury te, wojewodo, dziwne rzeczy tają,
Rozkazujemy zaraz tę ścianę rozwalić.


WOJEWODA

Wolałbym, miłościwy panie, zamek spalić,
Za mur ten nie zajrzawszy — lecz gdy taka wola…
Panie Chmara, rozbić mur… Panie Chmara, hola!
Krzyknij mi tam na ludzi, niechaj przyjdą z młoty.
Lecz, miłościwy panie królu, ten skarb złoty
Będzie należeć do mnie… cały skarb cacany —
Bo to skarb przez małżonkę moją pochowany.


KRÓL

Rozbić mur.
Ludzie rozwalają mur, jeden z księży wchodzi do alkowy.
                        Cóż tam?


KSIĄDZ

                        Jakiś człek bez zmysłów leży.


KRÓL

Wynieść go tu!


WOJEWODA

                        Lecz, królu, on do mnie należy.



SCENA VI

/ CIŻ SAMI, MAZEPA wyprowadzony z alkowy przez księdza. /


KRÓL

Co to znaczy? Mój własny paź — to pan Mazepa.


WOJEWODA

Fortuna mi, jak widzisz, królu, daje ślepa
Twego pazia za trupa.


KRÓL

                        Ocucić go winem.
Na Boga! Wojewodo, z twoim panem synem
Odpowiecie przed sądem i przed trybunały!


WOJEWODA

To mi więc, mości królu, jest krok nazbyt śmiały
Zabić cudzołożnika?


KRÓL

                        Rzecz się ta wyświeci…
Gościnny mi się wcale zdaje dom waszeci!
Panie Mazepo, cóż się waćpanu wydarza?


MAZEPA

Mości królu, wychodzę z pod tego ołtarza
Jak Lazarus, rzecz całą jak była odsłonię,
A przynajmniej, że honor tej pani obronię,
Która niewinnie męża posądzenie znosi.
Potem paź, kogo trzeba pokornie przeprosi,
A komu trzeba — mignie pod oczy żelazem.
Wyprawiony przez ciebie, panie mój, z rozkazem,
Wziąwszy za nadrę listy, groźby i odprawę,
Musiałem tu załatwić honorową sprawę…
W pojedynku zaś owym, przez traf oczywisty,
Przeciwnik mi otworzył szablą twoje listy,
A ja w otwarte, jak paź ciekawy…


KRÓL

                        Mazepo!


MAZEPA

Listy te były takie, żem się tu na ślepo
Wrócił do zamku. — Króla chcąc uniknąć twarzy,
Wkradłem się do ogrodu, nie spotkałem straży,
I długo ważąc w myślach owego wieczora,
Kogo by w mojej biedzie wziąć za protektora,
Albowiem mnie to srogie groziło więzienie,
Wpadłem, bo tak nieszczęsne chciało przeznaczenie,
Do pustego pokoju tej pani. — Wtem słyszę,
Ktoś nadchodzi — osób dwie — kilka słówek piszę
Na wachlarzu jejmości o prezencji własnej,
Potem z trwogi do ciupy tej wpadam niejasnej
I zapuszczam firanki. — Moja dotąd wina! —
Z wojewodzicem była to wojewodzina.
Jużem chciał łeb wychylić jak ryba z niewoda,
Gdy oto wpada z ludźmi zbrojny wojewoda,
Krzyczy, grzmi, wietrzy — zwietrzył mnie za tą firanką;
Już miałem wyjść i moją szabelką acanką
Drogę sobie otworzyć i wrota kozacze…
Lecz słucham — ona, panie miłościwy, płacze;
Ona, kiedy mąż wrzeszczy i tupce ciemięga,
Na krzyżu mu najświętszym Chrystusa przysięga,
Że mnie w alkowie nie ma. — Jakże tu wyjść było?
Przysięgła — jam się kurczył i serce mi biło:
Już myślałem, że burzę przeczekam bez szwanku.
Wtem wojewoda ludzi zawołał z krużganku…
Przyszli — ja słucham — włosy mi wstają na głowie,
Każe mnie kamieniami zawalić w alkowie…
Walą głazy — ja słucham — stosują do węgła…
Lecz jakże było, królu, wyjść? — ona przysięgła!
Tej kobiecie by nigdy wtenczas nie wierzono…
Nie wyszedłem. Lecz jakże drżało moje łono,
Gdy usłyszałem już mur rosnący przede mną.
Zamurowali… Ciszę uczułem podziemną…
W oczach stanęły różne młodości obrazy,
Wyciągnąłem przed siebie ręce, czuję głazy
Zimne, nieporuszone… zacząłem żałować,
Że się tak marnie dałem żywcem zamurować…
I zdjął mnie strach, o głodzie pierwsza myśl nadbiegła;
Gdzie zajrzę, ciemność; czego się dotknę, to cegła.
I zdjął mnie strach i strach mi był bratem do końca.
Nie wiem wiele tych godzin minęło bez słońca,
Jużem się rezygnował na wszelkie boleści,
Wtem słyszę, coś nade mną jęczy i szeleści;
Szukam, przebiegam ręką drżącą czarne ściany,
Znalazłem… to kanarek był zamurowany
I zdychający z głodu. — Te skargi pisklęce,
Trzepotanie się jego, gdy konał na ręce,
Taką mnie zdjęły zgrozą, że padłem bez ducha.


KRÓL

Byłbyś tam waszeć zamarł jak w bursztynie mucha,
Gdyby nie ja. — Nad czymże dumasz, wojewodo?
Nie widzimy, aby to było z jaką szkodą
Waścinego honoru, że ten świszczypała
Zmartwychwstał.


WOJEWODA

                        Co?


KRÓL

                        Ta rzecz się przez omyłkę stała.
Paź mówi prawdę, mógłbym pokazać te listy,
A obaczyłbyś Waćpan, że miał zamiar czysty,
Że pragnął owszem honor waściny ocalić.


WOJEWODA

Na Boga! To mnie, królu, na nic się nie żalić?
Być ukontentowanym, z hańbą zostać wiecznie…
Nie prawdaż?


KRÓL

                        Ja tu hańby nie widzę.


WOJEWODA

                        To grzecznie!
To, miłościwy panie, dowód twojej łaski…
Więc ty hańby nie widzisz? Ja stawiam zatrzaski
Na wilka, a złowiłem wróbla i czyżyka;
Pokój chcę zamurować — i cudzołożnika
Zamurowałem. — Smutny to wypadek, panie! —
A teraz niech się ze mną wola boska stanie;
Ale ja tego pazia już mam i nie puszczę.


KRÓL

Co? I ty śmiesz?…


WOJEWODA

                        Gdy jeleń wejdzie w moją puszczę,
To, mości królu, jeleń mój, ja dobrze strzelam.
Ja tu was teraz starą męką rozweselam.
Śmiejcie się! I ty, żono, śmiej się, pókiś żywa…


KRÓL

Cóż to za zemsta w starym twarda i straszliwa!


MAZEPA

Chodzi mi o tę panię, co u waszej mości
Nie znajduje obrony, ani też litości…
Cóż pocznie tu obelgom na zęby wydana?
Oto miłościwego mi zaklinam pana,
Aby temu, co powiem, chciał dodać powagi
Królewskim przyzwoleniem. Oto jest miecz nagi,
Na tym pałaszu honor niewiasty spoczywa:
Kto śmie ją lżyć, niech szabli z jaszczura dobywa,
Ja żądam sądu Boga.


KRÓL

                        Zezwalamy z żalem.


WOJEWODA

/ dobywając szabli. /

Chodź się bić!


KRÓL

                        Ty sam, starcze?


WOJEWODA

                        Ja będę rywalem
Tego gacha, co broni niewiernicy sprośnej;
A jużby też był Pan Bóg bardzo nielitośny,
Gdybym ja go nie zabił.


ZBIGNIEW

                        Ojcze, zdaj to na mnie;
Lecz jeżeli ja zginę, to wtenczas przynajmniej
Uwierz ty w jej niewinność… Niechaj żyje błoga,
Krwią ludzką od potwarzy broniona przez Boga.
Przyrzekasz mi? Tu boski cios nie może minąć…
Przyrzekasz mi?


AMELIA

/ do wojewody. /

                        Nie pozwól mu iść, on chce zginąć.


WOJEWODA

Precz! On zwycięży — a ty…
Odpycha ją.
                        No, synu, do szabli!
Zbigniewie! Ot mi teraz szepcą jakby diabli,
Że ty się pomścisz za mnie. Czy czujesz to w sobie?
Jeśli nie, to zostań.


ZBIGNIEW

                        Nie myślę o grobie!
To za wcześnie, za wcześnie. Cóż, panie Mazepo,
Co się tak mamy rąbać i może na ślepo
Przy księżycu, albo li przy pochodni blasku;
Proponuję broń palną. Miejsce w bliskim lasku…
Czekam na pana.


MAZEPA

                        Chodźmy!


ZBIGNIEW

                        A ha, mości panie!
Nim się tu z nami wola Pana Boga stanie,
Jako rycerz osoby, której cześci bronisz,
Warto, że się jej kornie do kolan ukłonisz,
Że ciebie i obrończą broń pobłogosławi…


WOJEWODA

                        Paź przed nią?…


ZBIGNIEW

                        Jeśli winna, to pazia odprawi
Z błogosławieństwem zguby… Bóg winnym nie sprzyja.

/ Mazepa klęka przed Amelią, która stoi nieruchoma. /


WOJEWODA

/ do Amelii. /

Słyszysz! Błogosławieństwo waćpani zabija,
Błogosław go! Cóż, martwa jak kamień, daj rękę!


AMELIA

/ wyrywając rękę Wojewodzie. /

Czemu mnie waćpan ciśniesz?
Błogosławiąc Mazepę.
                        Na Chrystusa mękę,
Bądź błogosławiony. A tamten? A drugi?…


WOJEWODA

Tamtego błogosławił ojciec… Hej! Niech sługi
Wyjdą w las z pochodniami; poświecić synowi.


ZBIGNIEW

Niech nikt nie idzie za mną.


WOJEWODA

/ do Zbigniewa. /

                        Zamorduj! — strach mrowi
Przenika mnie… Zamorduj! — mierz w serce głęboko.

/ Zbigniew całuje ojca w ręką i daje znak Mazepie, Wychodzą oba, /



SCENA VII

/ CIŻ SAMI, prócz Zbigniewa i Mazepy. /


KRÓL

/ do Wojewody. /

Osłupiałeś mi coś waszmość — w ziemię wlepił oko.
Pomyśl, jeszcze czas cofnąć tych szaleńców obu.


WOJEWODA

Już nie czas, moja krzywda domaga się grobu…
Już nie czas, mości królu! Wszak tam winny padnie.
A mój syn… ot, mi czoło ni trochę nie bladnie;
Mój syn przeciwko mojej cześci nie zawinił.
Niesprawiedliwość by to sam Pan Bóg uczynił,
Gdyby mój syn nie wrócił. Cyt, proszę o ciszę;
Proszę… o wielką cichość…

/ Chwila milczenia, słychać strzał z pistoletu. /


KSIĄDZ

                        To sąd Boga.


WOJEWODA

                        Słyszę. —
To mój syn strzelił… drugi nie strzela. Nie strzeli…
Już mu się czoło śmierci okropnością bieli,
Już serce pękło… leży u stóp mego syna.
Bądź pochwalony, Boże! Twoja to przyczyna,
Najświętsza Panno, ciebie moje serce sławi!
Jakże się nad tym trupem mój syn długo bawi…
To dziwnie, strzał był tylko jeden mego syna,
A po nim już ogromna ubiegła godzina —
Trup musiał umrzeć… czemuż tu nie widać mego…



SCENA VIII

/ CIŻ SAMI, MAZEPA wchodzi z pistoletem w ręku i staje przy królu, /


WOJEWODA

Gdzie jest mój syn? Gdzie syn mój? Gdzie mój syn? Dlaczego
Wy tacy bladzi? — W imię przenajświętszej Panny
Co to jest? — Pokaż mi piersi twoje?
Biegnie do Mazepy i rozdziera mu żupan na piersiach.
                        Nie ranny!…
Mój syn zabity! — Chłopiec mój zamordowany!!!

/ Wali się u stóp króla twarzą do ziemi. /


KRÓL

Nie ruszać go, nie mówić nic, bo takie rany
Same się muszą goić — i łzy mają swoje.


WOJEWODA

Gdzie moje dziecko! Ja chcę widzieć dziecko moje!
Wychodzi.


KRÓL

Iść za nim!

/ Jeden z księży wychodzi za Wojewodą. /



SCENA IX

/ CIŻ SAMI, prócz Wojewody. /


KRÓL

/ do Mazepy. /

                        Czy się wszystko odbyło z honorem?…


MAZEPA

Nie pytaj, najjaśniejszy panie; on był wzorem
Szlachetności i wdzięku, śmierć miał bardzo smutną.
Zajmij się ty jej losem; patrz, blada jak płótno,
Posąg, który się trzyma strętwieniem boleści…
Jej ducha anioł teraz podnosi i pieści…
A ona mu rozpaczy ciszą odpowiada.
Patrzcie, powraca stary, wraca mara blada..
Nie zatrzymujcie, idzie obłąkany, puśćcie!



SCENA X

/ CIŻ SAMI, Wojewoda wraca niosąc w ręku chustę zbroczoną. /


WOJEWODA

Oto me łzy i syna mego krew na chuście.


AMELIA

/ z obłąkaniem postępuje ku niemu. /

To dla mnie.


WOJEWODA

/ rzuca jej w twarz chustkę krwawą. /

                        Masz ją w oczy.


AMELIA

                        A!… A!…

/ Pada na wznak omdlała. /


KRÓL

To dzień sądny!


WOJEWODA

Królu! Proszę na pogrzeb, a będzie porządny…
A ty mi, panie, wszakże nie odmówisz, sądzę,
I ten paź także. U wrót zasunąć wrzeciądze!
I ten paź także… Czarną wywiesić chorągiew…
Tokaju z beczek zaraz utoczyć do stągiew,
Będzie stypa…


KRÓL

/ na stronie. /

                        On, widzę, mnie tu więzi gwałtem.


WOJEWODA

Dla oszczędności grzebać będziemy ryczałtem.




AKT V



SCENA I

/ Sala w zamku, WOJEWODA, CHMARA. /


WOJEWODA

Czy syn już w trumnie?


CHMARA

                        W trumnie już panicz spoczywa.


WOJEWODA

Czy moja żona jeszcze nie umarła?


CHMARA

                        Żywa,
Ale już jej nie długo.


WOJEWODA

                        Teraz, panie Chmaro,
Cokolwiek się tu stanie z mą głową starą,
Waćpan mnie nie opuścisz?


CHMARA

                        Przysięgam na krzyżu.


WOJEWODA

Więc ty widziałeś wojsko kwarciane w pobliżu?


CHMARA

Jadąc po trumnę, wojsko spotkałem i działa.
Tu szli.


WOJEWODA

                        Stąd o dwie mile?


CHMARA

                        O dwie.


WOJEWODA

                        Bogu chwała,
Dosyć mam czasu. Król chce wyjechać koniecznie,
Ja króla puszczę; lecz paź tu zostanie, wiecznie,
Choćby mi spadł łeb siwy. Idź, czekaj rozkazu.
Chmara wychodzi.
Proszę, nie zapłakałem jeszcze ani razu,
Tak mi ta zemsta wszystkie łzy w oczach wypiekła.
Lękam się tylko, by mi już z rąk nie uciekła.



SCENA II

/ WOJEWODA, KRÓL ubrany jak do podróży, MAZEPA — kilku pokojowych królewskich. /


KRÓL

Mój wojewodo, z naszą by to chęcią było
Nad twojego chłopaka zapłakać mogiłą,
Bo to nam i pancerny tęgi wojak ubył.
Zaprawdę, że to smutna rzecz! On wczoraj tu był,
Śmiał się z nami, rozmawiał, dziś już gdzieś przed Bogiem,
A na nas tu spogląda z litością, i głogiem
Nazywa róże świata. To rzecz jest głęboka,
Kiedy tak nagle młodość nam schodzi sprzed oka
I wynosi swe wszystkie za ten świat nadzieje.
Dziwnie, że się i kiedy człowiek głośno śmieje,
Będąc na takim świecie; lecz cóż robić z dolą!
Stary mój druhu, jak ci te rany przebolą,
Zapraszamy cię do nas, do stolicy, w gości.
Dalipan, że mi smutno rzucać dom waszmości,
Ale są interesa Rzeczypospolitej
I te mnie bardzo naglą.


WOJEWODA

                        Pogrzeb nie odbyty
A ty, panie, wyjeżdżasz?


KRÓL

                        Wierzaj, Wojewodo,
Że gdyby to nie było z wielką kraju szkodą…


WOJEWODA

Ot — na co próżno gadać, miłościwy panie,
Ty wyjeżdżasz; lecz syna mego kat zostanie.


KRÓL

Na Boga! Mości panie, na co?


WOJEWODA

                        By zdał sprawę.


KRÓL

Cóż to? Czy Waszmość sądną chcesz postawić ławę?
A niechże się coś Waszmość na króla ogląda,
Czy waszeć męki, czy waść krwi człowieczej żąda?
Na Boga! A to może, gdy mi pryśniesz w oczy,
I waćpana się głowa po trumnie potoczy.
Śmiałżebyś tutaj zrobić rokoszową próbę?
Czy waść myśli uwięzić królewską osobę?


WOJEWODA

Król stąd wyruszy — ale bez pazia wyruszy.


KRÓL

Zobaczymy, czy śmiesz nas trzymać? Waść się puszy,
Ale waść nie śmie.


WOJEWODA

                        Żadnej nie użyję siły,
Ale ci, królu, drogę zastąpią mogiły.


KRÓL

Do szabel, mospanowie.


WOJEWODA

                        Moja w pochwie leży.
Kazałem zaszpuntować gardła mych moździerzy.
Ja się nie oprę siłą; tylko w moim dworze
Nieprzestąpiony jeden próg tobie położę…
Próg dla królewskiej nogi.


KRÓL

                        Ba — gadzino dumna!

/ Wojewoda wychodzi do bocznego pokoju i wraca, niosąc na ramionach trumnę syna, którą w drzwiach stawia poprzek. /


WOJEWODA

Oto jest, mości królu, syna mego trumna,
Oto próg, mości królu, święty trup człowieka.
Teraz że, najjaśniejszy panie, ojciec czeka.
Niechaj twoja ostroga to ciało ubodzie,
Niech będzie każda hańba znaną w moim rodzie.
Daj pazia, lub idź, panie.


KRÓL

                        Odsuń tego trupa.


WOJEWODA

O! Teraz dobrze moja zamknięta chałupa.
Cóż, panie paziu, ze mną zostajesz? Czy zgoda?
Ja waćpana dzień jeden chcę mieć. Dzisiaj środa?
W piątek wypuszczę, żywcem wypuszczę, niech zginę.
Lecz cię żywego będę miał, choć przez godzinę.
Na Matkę się najświętszą klnę, że wyjdziesz żywy,
Ja tylko chcę mieć ciebie w rękach.


MAZEPA

/ na stronie. /

                        O! Straszliwy.
W ręce mnie chce wężowe owinąć jak bluszcze.


WOJEWODA

/ do króla. /

Przysięgam, panie, że ci go żywcem wypuszczę.


MAZEPA

/ do króla na boku. /

Panie, zostaw mnie, sam jedź. Twoje szyki blisko.
Przyjedziesz tu, działami otoczysz zamczysko;
Mnie się tu nic nie stanie, Król stracisz powagę.
Mam szczęśliwe przeczucie, będę miał odwagę.
Król wrócisz za godzinę.


KRÓL

/ namyśliwszy się, do Wojewody, /

                        O! Starcze zacięty.
Ja ci pazia zostawiam; lecz za jeden zdjęty
Włosek z niego — za jedną plameczkę na części,
Ty mi odpowiesz głową.


WOJEWODA

                        W tym domu boleści
Paziowi będzie dobrze.


KRÓL

                        Zobaczym się, stary.

/ Wojewoda trumnę bierze na ramiona, Król i pokojowce wychodzą. /



SCENA III

/ MAZEPA, potem Chmara i słudzy w żałobie. /


WOJEWODA

Nie wiem, czy do widzenia? Tu szerokie mary,
Ja może pójdę z synem — tu śmierć ludzi ściga.
O! Patrzajcie, jak człowiek krzyż Chrystusa dźwiga,
Zmorduje się i gotów się powalić trupem.

/ Kładzie trumnę na środku sali. /


MAZEPA

/ na przedzie sceny sam z sobą gada, Wojewoda zaś nad trumną, stoi i daje rozkazy. /

Zostałem się więc teraz królewskim okupem.
Stary zda się, że nie dba, ani na mnie patrzy.
Lecz się w nim żółć gotuje strasznie, coraz bladszy,
Coś żuje, jakby zemstę żuł.


WOJEWODA

                        Hej! Panie Chmara.
Wchodzi Chmara i słudzy.
Ustawić tu katafalk — trupów będzie para.


MAZEPA

Zimno mi trochę.


WOJEWODA

                        Rzędem postawić gromnice.


MAZEPA

Wolałbym jaką prędką śmierć — jak błyskawicę.


WOJEWODA

Na drugiej trumnie także przybić moje herby.


MAZEPA

To nie dla mnie.


WOJEWODA

/ do Mazepy, uderzając go po ramieniu. /

                        Mospanie!


MAZEPA

                        Co?


WOJEWODA

                        Czy liczysz szczerby
Na tym suficie?


MAZEPA

                        Patrzę na sufit bez celu.


WOJEWODA

Stary dom.


MAZEPA

                        Jeszcze potrwa.


WOJEWODA

                        Dłużej niż nas wielu.


MAZEPA

Życie jest w ręku Boga.


WOJEWODA

                        Waszmość mi pozwoli,
Że zostawię samego, jest to dom niedoli,
Ot zostawiam waćpana z nim.
Pokazuje na trumnę syna i do niej mowę obraca
                        A wstanże, śpiochu!
Wstańże i baw. Co, nigdy już? Nigdy! Garść prochu!
Kilka desek i wszystko!


MAZEPA

/ na stronie. /

                        Biedny stary.


WOJEWODA

                        Proszę,
Zostań waść z tym nudziarzem i baw się po trosze,
Jak można, aż powrócę.


MAZEPA

                        Mam suplikę jedną
Do ciebie, mości panie.


WOJEWODA

                        Co? Masz matkę biedną?
Którą żywisz? Ja dam jej dławiącego chleba,
Jak waść umrzesz.


MAZEPA

                        Tu mówić otwarcie potrzeba,
Syn twój — wielmożny panie, nim skonał…


WOJEWODA

                        Nim? Dalej.


MAZEPA

Kilka mi próśb ostatnich zdał.


WOJEWODA

                        Starcze, oszalej!
Syn go egzekutorem zrobił testamentu.


MAZEPA

Nie chcesz więc słuchać, panie, cierpliwie?


WOJEWODA

                        Bez wstrętu.


MAZEPA

Klnę się Bogiem i śmiercią, jak sądzę, już bliską,
Że mam czyste zamiary. To biedne chłopczysko
Polecił mi, bym widział się tu z matką panią.


WOJEWODA

Ja ci ją przyślę.

/ Wychodzi. /



SCENA IV

/ MAZEPA, później AMELIA. /


MAZEPA

                        Boże! O jakże mnie ranią
Słowa tego człowieka, próżno — cierpieć muszę.
Warto by też i na śmierć przygotować duszę,
I pomodlić się Pannie Najświętszej przy trumnie.
To potem czoło moje będę nosił dumnie,
I będzie mi pomocą Przenajświętsza Trójca.
Wchodzi Amelia z rozpuszczonymi włosami, biało ubrana.
Otóż i ona… Jaka ty blada?


AMELIA

/ dając mu znak, aby się nie przybliżał. /

                        Zabójca!


MAZEPA

Pozwól mi się przybliżyć, biedna moja pani,
Nie oddalaj mnie ręką, jesteśmy związani
Łańcuchem tajemnicy, jak trzy cienie bratnie.
Ja mam od umarłego zlecenia ostatnie.
On ciebie kochał, pani.


AMELIA

                        On!


MAZEPA

                        Śmierć jego sama…
Amelia pokazuje ze zgrozą na Mazepę.
O! Nie, na czole moim krwi nie leży plama;
Jam go nie zabił.
Amelia postępuje krokiem ku niemu
                        Słuchaj, gdyśmy byli w lasku
Brzozowym, przy księżyca ujrzałem go blasku
Bardzo smutnym i bladym. Co? Serce ci bije?
Amelia daje znak ręką, aby mówił dalej.
On mi się rzucił pierwszy z uściskiem na szyję,
I położywszy głowę mi na pierś bijącą,
Milczał długo i rękę moją trzymał drżącą.
Niestety! W mojej ręce była broń nabita!
Nagle strzał usłyszałem. Patrzę — on się chwyta
Rękami za powietrze i na wznak się wali.
Przybiegam — patrzę; mały sznureczek korali
Zbiegał mu po puklerzu i plamił stokrocie.
Otworzył oczy całe w księżycowym złocie,
I rzekł… przebacz! Ty byłeś rycerzem zhańbionej,
Ja ginę z ręki przez nią pobłogosławionej,
Przebaczcie mi i razem pamiętajcie o mnie.
Potem zaczął pacierze mówić nieprzytomnie,
I zamknął oczy pełne łez — mówiąc o tobie.
Amelia zaczyna płakać.
O! Płacz! O! Płacz go, pani — ten, co leży w grobie,
Godzien jest teraz naszej zobopólnej cześci.
Amelio — oto jestem ci bratem boleści;
Jeśli kiedy ja biedny na dworze sierota…
Wszak nie masz braci? Jeśli więc biedna istota,
Dworskie pacholę, może być tobie pomocą?
Otom jest na kolanach.


AMELIA

/ kładąc ręce na głowie klęczącego pazia i nachylając się nad nim. /

                        Niech ci drogę złocą
Matki Boskiej anieli. Ja umierająca.



SCENA V

/ CIŻ SAMI, WOJEWODA. /


WOJEWODA

/ chwyta za rękę Amelia i odrzuca ją od pazia. /

Co? Wobec trupa?


AMELIA

                        Niech mnie waszmość nie odtrąca,
Ja sama padnę — jestem otruta.

/ Chwiejąc się, idzie i klęka przy trumnie. /


WOJEWODA

                        To dumnie!
A nie kładź się waćpani tam; na dziecka trumnie,
Bo ją splamisz.


MAZEPA

                        Okropność! Starcze, daj, niech skona.


WOJEWODA

Co? Trupie ty!



SCENA VI

/ Ciż sami, CHMARA, potem GONIEC od króla. /


CHMARA

                        Posłaniec króla.


WOJEWODA

                        Śmierci wrona,
Niech wleci, ścierwo tutaj gotowe i świeże.

/ Goniec wchodzi. /


GONIEC

Król jegomość, spotkawszy kwarciane żołnierze,
Jest przed zamkiem i każe ci otworzyć wrota,
O dworzanina się też upomina.


WOJEWODA

                        Złota
Wolność szlachecka, zamku nie dam. Niech król bierze,
Co zaś do dworzanina, na szlacheckiej wierze
Król może polec, pazia mu wypuszczę żywcem;
Ale król będzie dobrym, mopanku, myśliwcem,
Jeśli go złowi.


GONIEC

                        Mości panie, są harmaty.


WOJEWODA

Da się to słyszeć — idź precz.

/ Goniec i Chmara odchodzą. /



SCENA VII

/ WOJEWODA, MAZEPA i AMELIA, umarła na trumnie. /


WOJEWODA

                        Moje antenaty,
Cieszcie się, ja ostatni nie bez szlachetności
Światowi daję habdank.


MAZEPA

/ na stronie. /

                        Mróz idzie przez kości.


WOJEWODA

/ zbliżając się do Amelii. /

Cóż to? Na trumnie! — czy to cudzołożne łoże?
Cóż to? Waćpani milczysz. Co? Ja ci otworzę
Piersi i tam zobaczę twój strach. Wstań, obłudna.
Waćpani mi tak była zawsze czysta, schludna,
A teraz się nie lękasz popiołem powalać.
A wstańże imość i precz!
Zrzuca ją z trumny.
                        Jak się można skalać,
Dotknąwszy takiej rzeczy rękami — pfu! Zgroza!
Do Mazepy, który klęczy nad ciałem Amelii.
Słuchaj mnie ty, urwany wisielcze z powroza!
Ty mi nie tykaj żony.


MAZEPA

/ wstając. /

                        Starcze wściekły, siwy,
Żałowałem cię, sądząc, żeś był nieszczęśliwy,
Teraz pogardzam.


WOJEWODA

                        Mówisz, paniczu, rozumnie.
Poczekaj — pogadamy — usiądę na trumnie.
No — i cóż?


MAZEPA

                        Podłą duszę masz. Jać się nie boję.


WOJEWODA

Ha…


MAZEPA

                        Mogę na proch strzaskać podłe serce twoje.
Mogę cię tu otrętwić jak piorun, co miga.
Ot, wstań z trumny, bo trup się tam pod tobą wzdryga.


WOJEWODA

Trup mego syna.


MAZEPA

                        Syna twego trup się męczy,
On cię nie chce na sobie czuć, on w trumnie jęczy.
Wstań, hańbicielu zmarłych i upadnij czołem,
Bo ja tu jestem dla nich mścicielem aniołem.
Bo ja mam piorun w ustach i przez litość jedno
Nie rzucam go na twoję głowę siwą, biedną.
Na twoję nędzną głowę.


WOJEWODA

                        Waszmość jesteś głupi.
Mówisz, a tu wokoło słuchają cię trupi;
A waszmość jesteś trzecim.


MAZEPA

                        Jam się zdał na Boga.
Lecz wać mi, wojewodo, do nóg — bo wieść sroga,
Bo jak powiem — waćpana krew zabić gotowa.


WOJEWODA

Mów…


MAZEPA

                        A waćpan precz z trumny.


WOJEWODA

                        Mów, bo twoja głowa…


MAZEPA

Niechże więc ciebie żółcią zgryzoty napoję. —
Ot — kochało się razem do śmierci tych dwoje!


WOJEWODA

/ porywając się z trumny. /

Łżesz!


MAZEPA

                        A ty wstałeś z trumny.


WOJEWODA

                        Przenajświętsza Trójco!


MAZEPA

I twój syn był dla żony twojej — samobójcą.


WOJEWODA

Mój syn — czekaj, przypomnę, czy prawda. — Ohydni!
Słychać huk dział, kilka kul wlatuje do sali.
Idź Waćpan stąd — tu kule latają… Bezwstydni!
Idź waść…


MAZEPA

                        Powrócę z królem, mości wojewodo!
Syn twój chce leżeć przy niej!…


WOJEWODA

                        Precz!


MAZEPA

                        Z waszmości zgodą
Oddalam się, cokolwiek mnie czeka za progiem.

/ Wychodzi. — Słychać, że go w korytarzu napadają ludzie zbrojni. — Szczęk krótkiej walki. /



SCENA VIII


WOJEWODA

/ sam. /

Biorą go, wiążą… To mi to zemsta nad wrogiem!
Sznury się w mięso wpiły… koń ciało roztarga.
Zimno mi, synu! Ojciec waszmości się szarga
We krwi, a ty się krwawej nie przelęknij mary…
Co to jest? Jak tu ciemno?… Jakie to poczwary
Całujące się głośno w ciemnym korytarzu?
A wstańże z trumny! Wstańże, ohydny nędzarzu!
Powiedz, że to nieprawda!… Każ się deskom spaczyć!
Wstań! Otwórz ty się, trumno! Ja gotów przebaczyć,
Jak mi do nóg upadniesz. — Łzy gotowe pociec…
O, trumno! Ja ci gotów przebaczyć — ja, ojciec,
Jeżeli z ciebie wyjdą łzy nad moją nędzą.
Precz, trupy! Niech szatani was przez ognie pędzą!
Dosyć oszukiwania! I dosyć żywota!



SCENA IX

/ WOJEWODA, CHMARA, później KRÓL na czele zbrojnych. /


CHMARA

Król…


WOJEWODA

                        Daj mi kindżał.


CHMARA

                        Panie, ukorz się…


WOJEWODA

                        Do błota?…

/ KRÓL wchodzi /


KRÓL

Wojewodo! Dasz głowę…


WOJEWODA

/ zabija się. /

                        Ot masz… niech ją zwleką,
Lecz każ mnie od tych trupów pogrzebać daleko…

/ Pada martwy. /

1834.






Mindowe
król litewski
obraz historyczny
w
pięciu aktach




OSOBY:
 * MINDOWE, król litewski
 * ROGNEDA, matka Mindowy, ociemniała
 * HEJDENRICH, Krzyżak, legat papieski
 * DOWMUNT, książę znalszawski
 * ALDONA, żona Dowmunta
 * TROJNAT, synowiec Mindowy
 * HERMAN, Krzyżak
 * WOJSIEŁKO, mnich, syn Mindowy
 * LUTUWER
 * KRZYŻAK
 * MNICH I.
 * Litwini, Krzyżacy, Paziowie, orszak Mnichów




Scena w Zamku Nowogrodzkim.




AKT I



SCENA I

/ Sala w zamku Mindowy. TROJNAT, HERMAN, PAZIOWIE niosą kobierce. /


HERMAN

/ do PAZIÓW /

Rozścielcie tu kobierce, papież je przysyła
Dla króla poganina, co dzisiaj chrzest bierze.
Święta korona skronie pogańskie okryła,
Niech więc czci wiarę, niechaj jej świętości strzeże,
Niech poważa Krzyżaków święcone klasztory.


TROJNAT

Jakże cudnie utkane zamorskie bisiory!
Po takich łąkach nieraz śledzę sarny tropy.
Niemcy musieli pokraść z naszych dolin kwiaty,
Wstąpię na nie, woń może wydadzą spod stopy.


HERMAN

/ wstrzymując go /

Wybacz, książę Trojnacie, nie masz chrzestnej szaty,
Nie możesz po nich stąpać, z Rzymu je przywożę.


TROJNAT

A kiedy będę królem, będę mógł?


HERMAN

                        Ha! może?
Jeśli razem zostaniesz i kościoła synem.


TROJNAT

A kiedy będę królem nie-chrześcijaninem?


HERMAN

Marzysz, książę!


TROJNAT

                        Ty marzysz! jam dziedzic korony.
Kto wie, czy będę czekał, aż losu koleją
Spadnie na mnie dziedzictwo?


HERMAN

                        Łudzisz się nadzieją,
Płonną nadzieją… Słyszysz chrześcijańskie dzwony!
Słyszysz? chrześcijańskimi przemawiają słowy.
Umilkły wasze bory, ustały drzew szumy,
I ludzie milczeć będą i uchylą głowy.
Słyszysz te dzwony! teraz zbądź niewczesnej dumy.
Zbladłeś?


TROJNAT

                        O nie! myślałem — że dzwony usłyszę
Na pogrzebie Mindowy.


HERMAN

                        Przy dzwonów odgłosie
Może ciebie w grób włożą?


TROJNAT

                        Ja — spłonę na stosie!
Mnie modrzew cichym szumem do snu ukołysze.
Jeszcze usiądzie sokół na martwem ramieniu,
Nastrzępi pióra — chartów zaskowycze sfora.
Ani mię ciasna ziemi uwięzi zapora,
Ja z pieśnią Wajdeloty ulecę w płomieniu:
Ulecę — może raczej z jaką Niemca duszą.


HERMAN

Nie słyszę twojej mowy, bo ją dzwony głuszą.


TROJNAT

Wykręt krzyżacki — słyszał!


HERMAN

                        Już wydane hasła,
Śpieszę chrzcić króla Litwy.


TROJNAT

                        Tyś zawsze gotowy
Chrzcić i grzebać ochrzczonych — idź na chrzest Mindowy,
Zapal tam świecę — zapal — i strzeż by nie zgasła,
Nim się dopali, pójdziesz za Mindowy trumną,
Oszczędzisz sobie trudu.


HERMAN

                        O książę Trojnacie!
Nadto słabą masz rękę, duszę nadto dumną;
Do czegoż próżne groźby…


TROJNAT

                        Czyliż wy mniemacie,
Że trudno zabić stryja? Ochrzcić trudniej było,
A wyście go ochrzcili. Byłem królem we śnie,
A o chrzcie nigdy mi się nawet i nie śniło.


HERMAN

Jeżeli tak? zamiary odkrywasz za wcześnie.
We mgle ukryta zemsta, posępna i cicha
Jest stałością rycerza; jawna — dumą dziecka.


TROJNAT

Gdzież więcej dumy jako pod tą zbroją mnicha!
Jak wąż się kryje podła, nikczemna, zdradziecka,
Sam cel często łożonych trudów nie opłaci.
Patrz! Braciszek zakonu, najpodlejszy z braci,
Ostatni, wśród posępnej wychowany celi,
Nędzny — na granitowej zasypia pościeli,
Lub, o nędzo człowieka! w trumnie odpoczywa.
I tam uśpiony, dumę zdradza przez sen, słowy,
Rządzi klasztorem, z dumnej przełożonych głowy
Brylantami błyszczący znak godności zrywa,
I sam się stroi — patrzaj! a ten przełożony
Już marzy o czerwonym na głowę birecie;
A ten, co biret posiadł — przez sen już ma trony,
Trony papieskie — papież? — papież starzec — dziecię —
Dziecię przy królu Litwy, niestraszny nikomu.


HERMAN

Wielki nasz papież usiadł gdzieś w italskim domu,
Z drżącą starości dłonią, z osiwiałą głową.
Wielki! — niechaj wyrzeknie jedno ciche słowo,
Którego brzmieniem ledwo zabrzmią echa sali,
Od dźwięku tego słowa mnogi tron się wali:
Spadają króle, berła wypuszczają z dłoni,
Lub chwieją się jak wieże, gdy Bóg wstrząsa ziemię;
Ale gdy twarz łagodną przed ludem odsłoni,
Chrześcijan mnogie na twarz pada przed nim plemię,
Drżące błogosławieństwo starca się rozlega
Od wzniosłych wież Solimy do Bałtyku brzega.
Książę! będziesz przytomny przy chrzestnym obrzędzie?


TROJNAT

Nie jestem wam potrzebny.


HERMAN

                        Żegnam cię.

/ Odchodzi z orszakiem paziów. /


TROJNAT

/ sam /

                        Więc wszędzie!
Wszędzie mnichów spotykam! ale przyjdzie pora —
Przyjdzie — on zginąć musi — z nim Niemcy wyginą.
Mindowe, pierwszy z książąt, Niemcom groził wczora,
Dziś tron otoczył zdradną Krzyżaków drużyną.
Lecz ten sztylet — w nim Litwa pokłada nadzieję;
Ze mną jest lud, kapłani, Dowmunt, mąż Aldony.
Dowmunt, gdy na się zbroję krzyżacką przywdzieje,
Przyjdzie szukać wydartej przez Mindowe żony;
I mścić się będzie — dla mnie wolny tron zostanie.
patrząc w głąb
Oto matka Mindowy ciemna, obłąkana.
ROGNEDA wchodzi chwiejącym się krokiem, rękami naprzód wyciągniętymi szukając drogi
Rognedo! przyjm od twego wnuka powitanie.


ROGNEDA

Wnuka? ja nie mam wnuka — nie mam syna — z rana
Miałam syna i wnuka — już syna grób kryje.


TROJNAT

Rognedo, ty masz syna! syn twój żyje.


ROGNEDA

                        Żyje!
Syn mój żyje — ze wzrokiem pamięć utraciłam.
Kiedyś patrzałam na świat, wtenczas i ja żyłam,
A teraz noc tak ciemna! Boże Litwy! Boże!
siada z obłąkaniem starości
Anno! daj mi przędziwo, oto zeszło zorze:
Dziewczęta, wy do pracy — miły szmer wrzeciona
usiłując śpiewać
Śpij, moje dziecię! matka przy tobie,
    Na twojej głowie korona.
Śpij, moje dziecię! śpij, moje dziecię!
po chwili
On żyje i ja żyję — ale moje życie
Bliskie! bliskie już grobu — i on zaśnie w grobie.
Nie ujrzę go przed śmiercią — śmierć prędko się zbliża.
Czy go widziałeś? jak on wygląda?…


TROJNAT

                        Mindowe?
Krzyż ma na piersiach.


ROGNEDA

                        Nigdy nie widziałam krzyża,
Jak on straszny być musi…


TROJNAT

                        Krzyże brylantowe
Są darami papieża.


ROGNEDA

/ podnosząc się ze zgrozą /

                        Papież! Papież!


/ Pada na krzesło. /


TROJNAT

                        Kona.


ROGNEDA

/ po chwili /

Anno! staw kołowrótek, podaj mi wrzeciona.
Papież? kto tu wspominał papieża? — to echo,
Echo mojej pamięci, rani mię boleśnie.
Dwóch miałam synów: tamten był moją pociechą;
Twój ojciec, drugi, marzę — ja marzę jak we śnie,
Drugi, gdzież jest syn drugi?
Podczas ostatnich słów wchodzą na scenę: MINDOWE w białej chrzestnej szacie, z koroną na głowie. HEJDENRICH w ubiorze legata, spod komży przezroczystej przebija się zbroja. HERMAN niesie krzyż złoty przed legatem. DOWMUNT w krzyżackiej zbroi z zapuszczoną przyłbicą, na której jest godłem róża, na węzgłowiu również niesie złotą różę i opodal od tłumu opiera się o jeden z filarów. LUTUWER.
                        Czuję krew koło mnie,
Mindowe jest tu blisko… Przybliż się, Mindowe!
Pewnie z nowej wyprawy wieziesz łupy nowe?
Pewnie teraz twa sława zabrzmi wiekopomnie?
Słyszę, jak lud okrzykiem uwielbia twe czyny,
Czy wracasz z ciemnej Żmudzi? sponad brzegów Dźwiny?
Czy ukorzyłeś Niemców zakon świętokradzki?
Czy Ruś drżała przed tobą? czy drżał król kipczacki?
Czy z mnogim wracasz łupem? z mnogimi dostatki?
Powiedz, cieszyć się będę i ze łzami matki
Będę ci błogosławić, przybliż się, mój synu.


MINDOWE

Matko! co te szydercze słowa mają znaczyć?
Na ubłaganie bogów dam kubeł bursztynu,
Dam dwa, jeśli za jeden nie zechcą przebaczyć.


ROGNEDA

On bluźni! jam słyszała — on bluźni!… O książę!
Nie mogę równie pojąć, co znaczy ta mowa,
Z ust twoich płyną dzisiaj niezwyczajne słowa;
Lecz jeszcze miłość matki do ciebie mnie wiąże,
Zbliż się, z błogosławieństwem dłoń ma na cię spadnie.
Cóż to? ty mnie unikasz jako zgryzot mary;
Czy bez wszystkiego możesz obejść się tak snadnie,
Jak bez błogosławieństwa matki — i bez wiary?


MINDOWE

Nie, są rzeczy, bez których obejść mi się trudno,
A wszakże się obchodzę, potrzebą naglony.
Tak z niejedną dzierżawą rozstałem się ludną,
Oddałem Haliczanom brylant mej korony,
Ów Słonim, co wśród smugów wznosi się pod niebo,
I wołkowyskie moje rozległe dzierżawy.
Rognedo! trudno mi się obejść i bez sławy,
Jednak sławie ująłem, naglony potrzebą.
Jestem królem, lud wielbi — szydzą wojownicy,
I straszniejszy dla Niemców był połysk przyłbicy,
Niżeli ta korona, która tylko świeci
Blaskiem marnym dla niewiast i gminu i dzieci.
Ale cierpmy do czasu, taka losu wola,
Trudno, nawet Mindowie, z losem działać sprzecznie.
Matko! czyliż mnie będziesz nienawidzić wiecznie?
Matko! czyż ci nie miło widzieć w synu króla?
Oto przed tobą czoło wieńczone uginam,
Błogosław mnie więc, matko! błogosław!


ROGNEDA

/ wyciągając nad nim rękę /

                        Przeklinam!


HEJDENRICH

Nikt nie odpowie Amen.


ROGNEDA

                        Mindowe! Mindowe!
Posłuchaj mnie, słuchajcie wy, mnichy krzyżowe.
Przekleństwo wam! przekleństwo krzyżackiej obłudzie,
Co jak zaraza Litwę ciemnem skrzydłem kryje.
Synu! ciebie zaraza dotknie — nie zabije,
Ale od ciebie będą uciekali ludzie.
Zostaniesz sam na świecie, będziesz żył, mój synu!
Wymrą ludy, na któreś kładł żelazne pęta,
I zostaniesz samotny na mogiłach gminu.
Ta wiara! wiara ciemna przez ciebie przyjęta
Połączy cię z narodem, co Litwę pochłonie.
Siedzisz na tronie, z tobą i papież na tronie!
Mindowe, ty masz dzieci, to będą morderce,
Idź, zabij je w kołysce, własne morduj syny!
Urodziłam gadzinę! ty rodzisz gadziny!
Ha! rozdarłam ci serce! rozdarłam ci serce!

/ Wychodzi wsparta na TROJNACIE. /


MINDOWE

Słyszeliście!


HEJDENRICH

                        Cóż znaczy przekleństwo poganki?


MINDOWE

To jest przekleństwo matki! Ale tak — cóż znaczy?
Marne słowa bezsilnej zemsty i rozpaczy.


HEJDENRICH

Zaprzestańmy już przykrej o przekleństwach wzmianki,
Oto z błogosławieństwem niosęć list papieża.


MINDOWE

Ja nie znam pisma — czytaj!


HEJDENRICH

                        Krótko rzecz przełożę…
Papież ciebie pozdrawia, królu, w imię boże,
I chrześcijan poddanych twej pieczy powierza.
Przypomina ci, królu, abyś był gotowy
Bronić twej wiary mieczem, a rozszerzać słowy;
Nadto, znając, jak wielka jest twoja potęga,
Gdy państwo Litwy mieczem skreśloną granicą
Od Bałtyckiego morza do hord Krymu sięga,
Powiększone niejedną ościenną dzielnicą;
I jak potok wezbrany ciągle się rozlewa;
Z wielkich krajów nasz papież twej wielkości miarę
Biorąc, po wiernym synu słusznie się spodziewa,
Że skoroś tak ukochał chrześcijańską wiarę,
Dając nam przywiązania niemylne dowody,
Zechcesz, jak czynią Polski i Niemiec narody…
MINDOWE się marszczy
Znana albowiem wielka wspaniałość Mindowy;
Zechcesz, mówię, jak czynią inni wojownicy,
Na olej lampy w Piotra świętego kaplicy
Przysyłać rocznie w darze jeden grosz od głowy.
A chcąc dowieść, jak wielce cnotę twą miłuje,
W zawdzięczenie ci papież daje i daruje,
I wszelkiej władzy tobie, Mindowe, użycza
Nad wszystkimi krajami, które w dalsze lata
Zagarniesz mieczem Rusi, u Towtwiła brata,
Lub zyskasz na Danielu, książęciu z Halicza.


MINDOWE

Czy to szyderstwo? pierwszy raz papieska mowa
Zabłądziła aż w Litwy ponure krainy;
Pół dnia płynęły słodko twe miodowe słowa,
Z trudnościąm rzecz wyśledził wśród słów plątaniny.
Cenię łaskę papieża — korzystać z niej będę,
Zatrzymam pewno kraje, które sam zdobędę,
Nikomu nie ustąpię mojej pracy plonu;
Wezmę kraje zdobyte na Haliczu, Rusi,
A gdy się uda, kraje waszego zakonu.
Papież, gdy tak rozdaje, sam wiele mieć musi,
A stąd rzecz uważając, łatwo teraz wnoszę,
Że mu na olej Litwy niepotrzebne grosze.


HEJDENRICH

Ze złej widziana strony rzecz złą się okaże,
Lecz wierzaj mi, najlepsze są chęci papieża.
Patrz, jaką drogą świętość przysyła ci w darze;
Jej straży twoje ciało i duszę powierza;
Ona ustali cnoty, zgasi złe zapały.
Pewnie wiesz, jak Sebastian z cnót swych znakomity
Skonał męczeńską śmiercią — oto drzewce strzały,
Którą ten święty został na krzyżu przebity,
Obficie napojone we krwi Sebastiana.


MINDOWE

/ wyjmując sztylet /

Dam ci podobną świętość dla papieża pana.
Ten sztylet od dzieciństwa wisi mi u boku,
Pił krew starców i niewiast — i tkwi mi w pamięci,
Że kiedy umierali, w tym ofiar natłoku
Było kilku tak świętych, jak są wasi święci.
Cóż to? drżysz.


HEJDENRICH

                        O Mindowe! godzien boskiej kary
Ten, kto wiarę przyjąwszy, bluźni przeciw wiary!
Z naszej ręki niedawno wziąłeś tytuł króla,
Jeszcze nowa twa godność niepewna i drżąca.
Wiesz, jak czarno pisana nasza rzymska bula,
Dawnych królów, cesarzów z dawnych tronów strąca
Jednym pociągiem pióra, bez sporu, bez bitwy.


MINDOWE

Kiedy nie będę królem, będę księciem Litwy,
Będę was darł i palił, rabował i łupił.
I teraz nadtom drogo tytuł króla kupił,
Jeśli miałbym pochlebiać i ważyć w umyśle
Słowa, które wymawiam, mówiąc to, co myślę.
Ci wolno nie gadają, których jarzmo gniecie.
Ale mnie kto da prawa? kto mi zwiąże mowę?
Czy jest gdzie jaki drugi Mindowe na świecie?
Albo może wasz papież jest drugi Mindowe!


HEJDENRICH

Panie! oba innymi przemawiajmy słowy.
Przez usta posła papież uczucia wynurza,
Zakończę więc poselstwo.
wskazując na niesione przez DOWMUNTA węzgłowie
                        Oto złota róża
Dla twojej, panie, żony, litewskiej królowej.


MINDOWE

Dla mojej żony? dawno umarła mi żona.
Czyż nie wie o tem papież?


HEJDENRICH

                        Przebacz błąd papieża.
Ale ta ciemna Litwa, lasami omglona,
Zasłania cię przed światem, zamku twego wieża
Jest niższą niż te sosny. Komuż złożę dary?


MINDOWE

Matce mojej…


HEJDENRICH

                        Święconej nie przyjmie ofiary.


MINDOWE

Posłuchaj więc, Krzyżaku, złóż je przed Aldoną,
Jest siostrą mojej żony, będzie moją żoną.
Niech tu stanie Aldona.
jeden ze straży wychodzi
                        Wy głowie kościoła
Odnieście te wyrazy… Choć korona złota,
Z lekkiej blachy, zaledwo dotyka mi czoła;
I gdyby nie przecudna jej liści robota,
Ledwie kilka florenów zaważy na szali;
Jednak wdzięcznie przyjmuje dar papieża pana,
Lekką jak liść koronę żelazo ustali.
Jakiż tron jest świetniejszy? czyli Ruś znękana,
Gdzie książęta, stargawszy krwi związki przyjazne,
Lodowaty kraj niszczą sprzecznymi zamachy.
Już Halicz drży przede mną, jedne tylko Lachy
Rosnącej Litwie piersi stawiają żelazne.
ALDONA wchodzi
Oto jest pierwsza z dziewic litewskiego grona,
Sprawiaj twoje poselstwo.


HEIDENRICH

/ do ALDONY /

                        O ty! której skronie
Wkrótce uwieńczy Litwy złocista korona,
Przyjm różę, którą Tybru wychowało błonie,
Tam pod wiary promieniem złote rosną kwiaty.


ALDONA

Źle się zgadza blask złota z żałobnymi szaty.
Miałam męża, mam męża; jeśli jeszcze żyje,
On się tuła po świecie. Przysięgłam mu wiarę,
Nigdy korona moich skroni nie okryje.
Ale wdzięcznie przyjmuję papieża ofiarę.
Czuję, wkrótce z tym zimnym rozstanę się światem,
Ten kwiat niezwiędły będzie mym śmiertelnym kwiatem.


HEJDENRICH

Jak niemieckie dziewice przyjęła bez braku,
Złoto zawsze jest złotem…

/ Daje znak DOWMUNTOWI, aby podał różę. DOWMUNT się zbliża drżący. /


MINDOWE

/ wpatrując się w DOWMUNTA /

                        Co ty drżysz, Krzyżaku?
Ktoś ty jest?


ALDONA

/ wznosi oczy na DOWMUNTA /

                        Ach!

/ Pada omdlała. DOWMUNT wychodzi. /


MINDOWE

                        Omdlała! wynieść ją z komnaty!
Ścigać tego Krzyżaka. Ha! co to się znaczy?
Kto on jest?


HEJDENRICH

                        Nie wiem, panie, nosi giermka szaty,
Przybył do nas posępny, z wyrazem rozpaczy,
Zaciągnął się w szeregi nieznany nikomu;
Sądzę, że to wygnaniec z wyspy Albionu,
Na hełmie nosi różę, znak Lankastrów domu.


MINDOWE

Precz stąd, mnichy najemne! koło mego tronu
Widzę sztylety… precz stąd!


HEJDENRICH

                        Wiara królów strzeże.
Żegnamy ciebie, panie.

/ Odchodzi z orszakiem Krzyżaków. /


MINDOWE

                        Przystąp, Lutuwerze.
Nie wiesz, co to za jeden jest ów Krzyżak młody?


LUTUWER

On najmniej podejrzanym zdawał mi się w tłumie,
Młody jeszcze, rycerskiej nie nosi ostrogi,
Milczy, bo po niemiecku nikt go nie rozumie;
Stroni ludzi, bo smutny — smutny, bo ubogi.


MINDOWE

Trudno, abyś podejrzeń ciemny tłok rozegnał.
Jam go dobrze uważał przy chrzestnym obrzędzie,
Gdy kapłan błogosławił, on się nie przeżegnał.
To Litwin.


LUTUWER

                        O Mindowe! pewnie jesteś w błędzie.
To Krzyżak. Czyżby Litwin przywdział taką zbroję?
Z czarnym krzyżem, w krzyżackim święconą kościele;
Sam bym się nie odważył, wyznam, królu, śmiele,
Że ja się więcej krzyża niż Krzyżaków boję.
A chociaż chrzest przyjąłem za twoim rozkazem,
Lękam się nowej wiary jako nowej tarczy;
Nowa nie zawsze z wrogiem w obronie wystarczy,
Często jak szkło się kruszy, dotknięta żelazem.
Zmuszony żyć wśród Niemców, męczę się i żyję,
Lecz nienawiść do tyla rozkrzewia się w duszy,
Kiedy jestem przy Niemcach, tak mi serce bije,
Że mi się kiedyś w piersiach od wzgardy rozkruszy.


MINDOWE

Tak myśli lud litewski… Słuchaj, Lutuwerze,
Wierzę twej nienawiści, jak w twą wierność wierzę.
Teraz mi tej ostatniej potrzebne dowody.
Ten Krzyżak, przewiduję, jest to Dowmunt młody;
Nie wiem, nigdy Dowmunta nie widziałem twarzy;
Lecz przeczuwam, on śledzi, by mnie zejść bez straży,
Zdradziecko zamordować. Trzeba rzecz wybadać,
Wyśledzić; jeśli Dowmunt, pewna śmierć go czeka.
Dowiedz się…


LUTUWER

                        O Mindowe, i na cóż odkładać?
Nigdyś nie myślał tyle nad śmiercią człowieka.


MINDOWE

Jeżeli teraz myślę, mam słuszne powody.
Śmierci Krzyżaka mszczą się wszyscy krzyżownicy,
A ja, nim z nimi zerwę, chcę ażeby wprzódy
Rozeszły się ich wojska z litewskiej granicy;
Chcę, żeby się wprzód Rusi rozprószyły tłumy,
Które jak czarne chmury ponad Litwą wiszą.
Potem u siebie rogi litewskie usłyszą,
Teraz niechaj rozsądek trzyma miejsce dumy.


LUTUWER

Gdybyś posłuchał, królu, co radzi to serce,
Tobyś wszystkich Krzyżaków zebrał w dolnej sali,
Potem zamek podpalić, niech się z nimi spali;
Lub Litwinów ukrywszy za ścienne kobierce,
W kryjówki, w czcze kolumny i w próżne filary,
Skinąłbyś — na skinienie padłyby ofiary,
I krzyżackiej krwi strumień po murach popłynął,
A jeśli jest w tym tłumie, i Dowmunt by zginął.


MINDOWE

Poradziłeś z zapałem, tak radzą rycerze,
Co wolą mieczem działać, niż myślą i słowy.
Lecz nie pójdę za twoją radą, Lutuwerze,
Inny mam wcale zamiar, usnuty, gotowy.
Ona sama odkryje tajemnic zasłony,
Dowmunt zginie, padając przy stopach Aldony.




AKT II



SCENA I

/ ROGNEDA, TROJNAT. /


ROGNEDA

/ stoi oparta na kamiennym stole /

Podaj mi czarę… Litwo! Litwo nieszczęśliwa!
Dla twoich bogów nową poświęcę ofiarę,
Syna poświęcę — rozpacz serce mi rozrywa,
Ja go zabiję z płaczem… podaj mi tę czarę!
Napełnię ją trucizną… Boże Litwy! Boże!
Niech on umrze spokojnie — niech nie cierpi długo,
Ja go łzami obmyję — na stosie położę,
Zaśpiewam pieśń — grobową uczczę go posługą.
sypie truciznę
Łza upadła do wina, może ta łza matki
Zniszczy skutek trucizny? czy już noc na niebie?
Tak mi ciemno… Wsypałam trucizny ostatki,
Dla mnie nic nie zostało.

/ MINDOWE wchodzi na scenę, LUTUWER rozmawia z nim, wskazuje na czarę i sam oddala się. /


MINDOWE

/ z udaną spokojnością /

                        Matko! witam ciebie!
Witam, młody synowcze. Powracam z ogrodu,
Słuchałem jak znad Niemna śpiew słowika płynie,
Zachwycony urokiem wieczornego chłodu;
Ale nie mniej szczęśliwy przy mojej rodzinie,
Znajduję szczęście w domu — zawsze miłość wasza
Chmury nieszczęść wiszące nade mną rozprasza.
Przy was jestem bezpieczny, zasypiam w pokoju.
Ty milczysz, matko?…


ROGNEDA

                        Synu, może chcesz napoju?
Oto wino…


MINDOWE

                        Już wino piłem dzisiaj rano
Przy chrzcie moim.


ROGNEDA

                        Bluźnierca!


MINDOWE

/ do TROJNATA /

                        Nim gwiazdy powstaną,
Trojnacie, masz opuścić litewską stolicę.
Zaniesiesz Wojsiełkowi to pismo ode mnie,
Zawiera ono w sobie ważną tajemnicę;
Powinno być wręczone prędko i tajemnie.
Wojsiełkowi skądinąd znane są me chęci,
Wymagam więc pośpiechu — pomnij, nakaz srogi,
Biada! jeśli się zwrócisz z przykazanej drogi,
Biada! jeśli wojskowej naruszysz pieczęci.
Oto masz list.


ROGNEDA

/ na stronie /

                        Już odkrył Trojnata zamiary…
Więc pozbawiasz mnie wnuka? Przynajmniej z tej czary
Spełń toast pożegnania.
MINDOWE bierze podaną czarę, lecz jej nie pije. ROGNEDA po chwili drżącym głosem
                        Czyś wypił?


MINDOWE

/ uderzając się w czoło /

                        Rogneda!


ROGNEDA

Nigdyż krwawe sumienie spoczynku ci nie da?
Widzisz krew w głębi czary?


MINDOWE

                        W napojach biesiady
Nigdy krwi nie spostrzegam, ale trucizn jady.


ROGNEDA

Pokażę ci, jak twoja podejrzliwość zwodna,
Spełnię ją do połowy, ty ją spełnisz do dna.


MINDOWE

/ ciska i tłucze czarę /

O matko! coś wyrzekła? precz, czaro przeklęta!
Tyś mi była najdroższym przodków moich darem,
Jedyny prawie spadek, zawsze dla mnie święta,
Nieraz na ucztach słodkim szumiąca nektarem.
Gdzieś za morzami w kryształ roztopione piaski
Wydały ciebie z łona — nieraz, pełna wina,
Zachwycałaś zdumione wejrzenie Litwina.
Gdy słońce w tobie grało tysiącznymi blaski;
Ja ciskam cię o głazy! Matko, coś wyrzekła?
Skąd ta nienawiść czarna? skąd ta zemsta wściekła?
Chciałaś umrzeć i syna wtrącić do mogiły.


ROGNEDA

Ukarz mnie — zniosę karę, ja mam jeszcze siły!


MINDOWE

Ha! tak, chciałabyś, matko, znosząc karę srogą,
W obliczu ludu umrzeć męczenniczką wiary?
Alem nadto przezorny, bym powściągał kary
Tych, którzy chcą mi szkodzić, lecz szkodzić nie mogą.
Bądź więc spokojna, matko — uraza tak mała…


ROGNEDA

Nie chciałam cię urazić — jam cię zabić chciała.

/ Wychodzi wsparta na TROJNACIE. /


MINDOWE

/ sam /

Sam więc jestem, sam jestem; walczyć, szerzyć mordy,
Śledzić spiski — trucizną chłodzić spiekłe wargi;
Wędzidłem krwawem ściągać dzikie ludu hordy,
To moje życie… usta nie wydadzą skargi…
Nie wiedzą, że ja cierpię. — Zbędę się Trojnata,
Pochwycą go, postrzygą, zamkną w mur klasztorny.
Przed ludem mnie zakrywa tajemnicza szata.
Chrześcijanin, Krzyżaków przyjaciel pozorny,
Wkrótce zgnębię te zmienne, dwugłowe poczwary.
Wyginą wszyscy. — Wiara? wiara czcze wyrazy!
Chrzciłem się, bo mi wtenczas trzeba było wiary,
Teraz, cóż za różnica? czy krzyż od papieża,
Czy w cerkwiach ruskich złotem błyszczące obrazy,
Albo księżyc Mongołów — miecz wiarą rycerza.
Lecz Aldona nadchodzi, zbadam tajemnicę,
Kto jest ów tajny Krzyżak.
ALDONA wchodzi
                        Aldono! twe lice
Zawsze we łzach, więc wszędzie widzę łzy i zdrady,
Sztylety, trucizn czary i miodowe słowa.
Przebacz, ciebie przelękła ta gwałtowna mowa,
Ty drżysz, Aldono? zniknął twój rumieniec blady.
Oto czara z trucizną o głazy rozbita,
Chciałem ją spełnić, dotąd byłbym w cichym grobie;
Lecz wyznam ci, Aldono! nadzieja ukryta
Wytrąciła mi czarę, jedna myśl o tobie.
Aldono! powiedz słowo.


ALDONA

                        Panie! twe cierpienia
Ani mnie twoja miłość nigdy nie zniewoli.
Na cóżeś mi domowe przerwał zatrudnienia,
Którymi słodzę długie godziny niedoli?
Gdy w gronie moich dziewic, przy lampy płomieniu
Widzę, jak wkoło srebrne toczą się przędziwa,
Gdy słyszę pieśń rodzinną w ich łagodnem pieniu,
Przez chwilę cichem szczęściem tak jestem szczęśliwa,
Że często nad moimi krosnami schylona,
Widząc, jak kwiat pod igły dotknięciem rozkwita,
Cierpień moich zapomnę — póki ciężkie z łona
Nie wyrwie się westchnienie, z oczu łza ukryta.


MINDOWE

Tyś spokojna, ja nie chcę widzieć cię spokojną.
Szczęśliwa? nie chcę, żebyś ty była szczęśliwa.
Niech serce twoje zawre sprzeczną uczuć wojną.
Niech je niszczy rdza cierpień, zgryzota rozrywa
A gdyś z widokiem cierpień nadto oswojona,
Śmierć jest dla ciebie nową, dziś skończysz dni twoje.


ALDONA

/ z przerażeniem /

Błagam cię, panie! błagam na Bogów imiona!
Nie zadawaj mi śmierci, ja się śmierci boję!
Wszystko mi! wszystko bliski zgon już zapowiada.
Koniec mój, o! przeczuwam, będzie nadto skory.
Patrzaj, Mindowe! patrzaj! jak twarz moja blada,
Na twarzy rozmarzone gorączki kolory,
Szklistym blaskiem posępnie ożywione oczy;
Wkrótce mię całą cichość grobowa otoczy.
Niejedna z dziewic moich, co cierpień nie znała,
Mówiąc do mnie, nim skończy, łzami się zaleje,
A gdy mówi, głos zniża, jak gdyby nie śmiała
Dźwiękiem mowy lub marne podając nadzieje,
Zbudzić głębokiej ciszy, która jak sen miły,
Żyjącą osłoniła świętością mogiły.


MINDOWE

Ty chcesz żyć, jakże silna chęć życia? Aldono!
Może w sercu nadzieje karmisz brylantowe?
O wiem ja, że głęboko oczy dziewic toną,
I przenikają głazy i zbroje stalowe,
Aż dopóki spod hełmu nie wykwitnie lice
Znajome, ukochane — wglądasz pod przyłbice.
Musiał być blady?


ALDONA

                        Panie! kto?


MINDOWE

                        Ten Krzyżak młody,
Krzyżak czy Litwin.


ALDONA

/ na stronie /

                        On go nie poznał!


MINDOWE

                        Widziałem!
Jakeś zadrżała, padła. Silne to dowody,
Lecz jeszcze będą inne. Niegdyś ja sam drżałem,
Kiedy bladość cierpienia omgliła twe czoło,
To dzikie serce z twojem sercem biło razem,
Kiedyś się weseliła, brałem twarz wesołą;
Dziś to już przeszło, dzisiaj jestem zimnym głazem.
Słuchaj! czy znasz Krzyżaka, co wśród mnichów zgrai
Nieznajome mi lice czarną zbroją tai?
Znasz go?


ALDONA

                        Wierzaj mi! wierzaj! ja go nie znam, panie!


MINDOWE

Może go poznasz, słodkie to będzie poznanie!
Próżne prośby, mam zbroję i serce ze stali,
Aldono, ja się skryję w tej przybocznej sali,
Tam każde wasze słowo dojdzie mego ucha,
Zwłaszcza, gdy teraz nocy panuje milczenie;
Kiedy go będziesz witać, pomyśl, że król słucha
I mieczem przerwie krótkie szczęścia zachwycenie.

/ Odchodzi przez drzwi boczne. /


ALDONA

/ sama /

Mindowe! o Mindowe!… poszedł… Nieszczęśliwa!
Zostałam sama jedna czekać chwili zgonu,
Chwili nad zgon straszniejszej… Lampa dogorywa.
A na dworze noc ciemna, słychać szum jesionu,
Szum sosen cichy. Wszystko! wszystko mnie przeraża,
Ten szum drzew i ta cisza — to cisza cmentarza.
O jak mi ciężko!… Nie ma i jeszcze go nie ma,
Może nie przyjdzie? Boże! niechaj nie przychodzi!
Niech go anioł ostrzeże! — przeczucie zatrzyma!…
patrzy przez okno
Tam widzę, za lasami blady księżyc wschodzi,
Czarne sosny posępnym witają go szumem;
Rozdarte chmury — duchów napełnione tłumem.
po chwili
Nie przychodzi, on może nie przyjdzie, ja płaczę!
W tej chwili groźnych króla nie pomna wyroków,
Smutno mi, że nie przyjdzie, że go nie zobaczę…
Chciałam go widzieć… Boże! słyszę odgłos kroków!
O nie, to źródła szumią w zamkowym ogrodzie…
Ach! on idzie! to Dowmunt! poznałam po chodzie.
Jeszcze głośniej — i głośniej, jam znowu słyszała…
Udam, że ja go nie znam, żem nigdy nie znała.
Król go nie pozna…


DOWMUNT

/ wchodzi z zapuszczoną przyłbicą w krzyżackiej zbroi /

                        Potwarz okłamała zdradnie
Serce Aldony — teraz widzę ją, tak blada..
Czy dręczona sumienia wyrzutami bladnie?
Umiem rozróżnić bladość od bladości… Siada…
Nie odwróciła lica… Dawniej szelest szaty,
Szelest kroków odgadła — poznała… a teraz
Nie odwróciła lica! Idąc w te komnaty,
Będąc na progu, z progów wracałem się nieraz.
Tak mi okropnie! ona mnie nie pozna? może
Nie zechce poznać… Pani!… zadrżała.


ALDONA

                        Rycerzu,
Ktokolwiek jesteś, w północ błądząc po tym dworze,
Módl się — oto różaniec widzę przy puklerzu,
Módl się i — wyjdź…


DOWMUNT

                        Wyjdź? Widać, że Litwy królowa
Przywykła rozkazywać, na jej zawołanie
Przybiegnie zbrojna, liczna warta pałacowa.
Wyjdę z wrót gmachu — tylko po mnie tu zostanie
Krew…


ALDONA

/ cicho /

Moja…


DOWMUNT

                        Nie wiem! nie wiem; lecz tu krew zostanie.
Wiesz, kto ja jestem? czyli twe serce przeczuwa?…


ALDONA

/ jak echo tym samym głosem /

Czy twe serce przeczuwa?…


DOWMUNT

                        Powtarza pytanie!
Odpowiedz!….


ALDONA

                        Wyjdź…


DOWMUNT

                        O Boże! ona myśli, czuwa,
I tak jak śpiąca związać nie może wyrazu,
I myśli ją odbiegły. — Słuchaj! czyś ty z głazu?
Dwa słowa! imię moje!… Szalony! szalony!
Oto mi czoło ciemna przyłbica okrywa.
Postać kradnie płaszcz czarnym krzyżem naznaczony,
I jakże poznać mogła?…
odkrywa przyłbicę
                        Patrzaj! nieszczęśliwa…
Czy ty mię znasz? jak żądasz być zbawioną w niebie,
Odpowiedz… i uciekaj! ach! uciekaj ze mną…
Znasz mię?


ALDONA

                        Czy ja znam? Boże! nie, ja nie znam ciebie,
Nie! nie! nie przypominam… może — tu tak ciemno,
Może dlatego… Słuchaj, teraz moje oczy
Od ciągłych łez posępną skryły się zasłoną,
Mgła ciemna wszystkie dla nich przedmioty pomroczy,
I zaledwo z łez oschną, znowu we łzach toną.
Szczęście moje z nieszczęściem nie zna równej szali,
Jak mara obłąkana kończę życia drogę.
Nie! nie! ja ciebie nie znam — teraz znać — nie mogę.


DOWMUNT

Nie poznała… to lampa tak ciemno się pali.
bierze lampę ze stołu i oświecając twarz, przybliża, się do ALDONY
Patrz! patrz!


ALDONA

                        Błagam cię! błagam ach! oddal się, panie!
Oddal się — światło lampy oczy moje razi.
O patrzaj! niezadługo zabłyśnie świtanie!
Patrzaj! już blask jutrzenki twarz księżyca kazi.
O nieba! ciebie w sali światło dnia zastanie…


DOWMUNT

Ha! męczarnio okropna! męczarnio szatana!
do ALDONY, która się zbliża pomięszana
Czego chcesz? precz ode mnie! śmierć jedna została…
ze śmiechem obłąkania
Cha! cha! jaka myśl dzika! upaść na kolana,
Upaść przed nią… Cha! cha! cha! prosić, by poznała.
Lub może kupić pamięć zimnym, złotym kwiatem?
Więc wrócę tak samotny w dziką świata drogę?
Przepaść się otworzyła między mną a światem,
Nie mogę wrócić, trzeba umrzeć — umrzeć mogę…
I przed śmiercią nauczę ją wymawiać imię
Znajome, zapomniane — nauczę jak dziecie,
Lub jak uczą sokoła, wtenczas gdy zadrzemie,
Przerywając sen: przerwę jej sen — senne życie…
Słuchaj! wiesz, kto ja jestem?
dobywa sztyletu
                        Nie! nie! bezimienny
Upadnę przy jej stopach jako liść jesienny.
Rzucam się całą duszą do grobowej ciszy…


ALDONA

Dowmuncie! ach Dowmuncie!


DOWMUNT

                        Jeszcze głos Aldony?


ALDONA

Znam ciebie! kocham! słuchaj — on widzi! on słyszy!
Tam Mindowe w tej sali! za tymi zasłony!…


DOWMUNT

O Boże! jakże miło powrócić do życia.
Ty mnie kochasz? Mindowe gdzie jest? gdzie się kryje?
Ach straszną! straszną miałem chwilę do przebycia,
Dotąd mi krew wzburzona głośno w piersiach bije.
O Aldono! ta chwila stoi przed oczyma,
I nie chce zniknąć, póki szczęście się rozpali,
Ta chwila wszystkie myśli nad przepaścią trzyma;
Ale nie wróci…


ALDONA

                        Luby! słyszałam dźwięk stali.
Chroń się! chroń się, Dowmuncie! mój drogi! mój miły!


DOWMUNT

Co mówiłaś? Mindowe gdzie jest? w tamtej sali?
To daleko — uciekać nie chcę — nie mam siły…
O nie! nie! tyle szczęścia! nie, to nie jest zdrada.
Ja muszę być szczęśliwy — muszę widzieć ciebie.
Zgasła lampa, lecz księżyc przyświeca na niebie,
Chodź do światła, Aldono… O! jaka ty blada!…
Rumieniec łzy obmyły, żar gorączki strawił;
Jaka ty blada! — jam cię nie taką zostawił!…


ALDONA

Nie, to bladszy niż zwykle, to ten blask księżyca
Twarz mi dzisiaj ociemnił…


DOWMUNT

                        Więc księżyc przeklinam.
Jeżeli barwę róży kradnie z twego lica.
Ha! przeklinając księżyc, ludzi zapominam.


ALDONA

Luby! słyszysz dźwięk stali? czy słyszysz? to oni!


DOWMUNT

Słyszę jakieś stąpania — słyszałem chrzęst broni,
Idą jakby tygrysy na mą krew zażarte.


ALDONA

Dowmuncie! wychodź! wychodź, jeszcze drzwi otwarte!
Wychodź! Aldona wiecznie wiary ci dochowa…
Tu wszyscy nas zdradzają, Bogi, ludzie, ściany,
Uciekaj!…


DOWMUNT

                        Moja luba, bądź zdrowa! bądź zdrowa!…

/ Wychodzi, lecz po krótkiej chwili wraca. /


ALDONA

Przebóg! czemuś powrócił? blady, pomięszany,
Powiedz, coś widział?


DOWMUNT

                        W końcu przybocznej komnaty
Oni już są!… już przyszli!


ALDONA

                        O nieba! o zdrady!
Słuchaj, wyłam te okien pozłacane kraty,
Pod nimi niedaleko są zamkowe sady…
Uciekaj! nad głowami grożą czarne burze…
Uciekaj…


DOWMUNT

/ usiłując wyłamać kratę /

                        Kraty mocno osadzone w murze…
Wyłamać niepodobna… nie, to próżnym szałem…
Niepodobna… Ha pękły! pękły! wyłamałem…
Bądź zdrowa! daj mi rękę… dłoń zimna jak z lodu…
Bądź zdrowa…
staje na oknie… po chwili wraca do sali…
                        Nie… na próżno! pośród drzew ogrodu,
Widziałem tłumy zbrojnych Mindowy rycerzy;
Pod samymi oknami las włóczni się jeży.
Daremna więc ucieczka — przyszedłem bez miecza
By nie wzbudzić podejrzeń, cóż ten sztylet znaczy?
Ani mię przeciw wrogów ciosom zabezpiecza,
Ani usłucha dłoni — zdradzi ją w rozpaczy!
Bez ulgi i bez zemsty w zimnym legnę grobie…
Aldono! tyś pobladła! Aldono! co tobie?


ALDONA

Nic, nic… daj mi tę różę, z hełmu twego różę,
Może zmysły orzeźwi.
DOWMUNT daje różę
                        Tak mi w oczach ciemno!…


DOWMUNT

O rozpacz!… ona bladnie. Chodź ze mną, chodź ze mną!
Chodź, uciekajmy! Boże! gdzie uciec? w tym murze
Są kryjówki… szalony! tam będą i ludzie:
Te gmachy już zdradzieckiej nawykłe obłudzie…
O Aldono! nieszczęście — usiądź tu, Aldono!
Oczy moje jak dziecka całe we łzach toną.


ALDONA

A ja płakać nie mogę… Cha! cha! luby! drogi!
Śmiech mi straszliwy łamie na ustach wyrazy…
Cha! cha! cha! niech tu przyjdą! niech przestąpią progi.
Oto próg pałacowy!…

/ Pada przed drzwiami. /


DOWMUNT

                        Aldono! Jak głazy
Zimna…
składa omdlałą na krześle
                        Rękami będę rozdzierał tych ludzi…
Chodźcie tu!… O te oczy! ta twarz, blada, sina!…
po chwili
Z rąk martwych wyrwę różę… kiedy się obudzi,
Mnie już nie będzie… niech mnie nic nie przypomina
obrywa liście kwiatu
Kwiat zerwałem — gałązka w jej została dłoni,
Tak mocno trzyma.
pod koniec tej sceny słychać coraz mocniejsze szczęki oręża
                        Słyszę! już idą… to oni!…




AKT III



SCENA I

/ HEJDENRICH, HERMAN. /


HEJDENRICH

Oby już prędzej rzucić litewskie krainy.
Hermanie! oto wracam z królewskiej biesiady,
Radość niezwykła wrzała pomiędzy Litwiny,
Ja jeden byłem smutny! jeden tylko blady!
Dzikie ich uczty. Słuchaj! w granitowej sali,
Wokoło stół dębowy pucharami błyska;
W środku komnaty ogień z modrzewiu się pali,
I wkoło wieje dymem, wkoło iskrą pryska.
Sześciu Litwinów w burkach, bez ruchu jak głazy,
Unosili nad stołem smolnych sosn pochodnie,
Jako żywe świeczniki. Gwar, dzikie wyrazy!
Na lica miód przywołał występki i zbrodnie.
Dziwnie się wydawałem ja — mieszkaniec Rzymu
Wśród tej niesfornej zgrai — mój krzyż brylantowy
Ledwo blaskiem roztrącał czarne kłęby dymu…
Hermanie! oby prędzej rzucić dwór Mindowy.


HERMAN

O panie! nie czas teraz rwać z Litwą przymierze,
Nie są przygotowani do wojny Krzyżacy;
Jeden krok nierozmyślny korzyść nam odbierze
Z długich naszych podstępów, z misjonarskiej pracy;
Gdyby Mindowe umiał korzystać z tej pory,
Przycisnąłby i zgnębił krzyżackie klasztory.


HEJDENRICH

Prawda, trzeba lwa głaskać. Lecz wyznam ci, bracie,
Że mi w niesmak już idzie poselstwo papieża;
Mam sławny miecz komtura, mam serce rycerza,
Jednak bawię tu dotąd! bawię w mnisiej szacie!
I nadto muszę podle, mnicha obyczajem,
Starać się wziąć przewagę podstępnymi słowy.
Dawniej Krzyżak pogardzał tym księciem i krajem,
A teraz jam spowiednik? jam sługa Mindowy!
Czy pamiętasz, Hermanie, braciszka zakonu,
Który przybył tu z nami, nosił róży znaki,
Nazywany od braci synem Albionu:
On zniknął teraz, żadnej nie mamy poszlaki…
Jeśli Mindowe zgwałcił tajemne umowy?
Jeśli się targnął z mieczem na sługę kościoła?
Słusznie zakon oburzy postępek takowy,
I krew brata naszego o krew Litwy woła.


HERMAN

Rycerz, o którym mówisz, w więzieniu zamknięty,
Nie oburzaj się — Litwin niewart tych zabiegów.
On poganin, zagnany aż do Niemna brzegów,
Chroniąc się przed Mindową, przybrał habit święty,
I znów pod tą opieką wrócił utajony
Szukać wydartej sobie przez Mindowe żony.
Ale go nie zbawiły nasze święte szaty.
Wczoraj, kiedym w ogrodzie odmawiał modlitwy,
Odkryłem jego wieżę i przez okien kraty
Miecz mu podałem ostry.


HEJDENRICH

                        Zbawiasz syna Litwy…
Nienawidzę Litwinów! po cóż z taką pracą
Nawracać ich na wiarę? jakież stąd korzyści?
Chrzest nie zgasi wzajemnej ludów nienawiści;
Mogliby płacić haracz — a teraz nie płacą.
W nas zgaśnie duch rycerstwa, zakonu granice
Otoczą zewsząd tylko przyjazne krainy;
Pójdziemyż ścigać błędne po stepach księżyce?
Ha! chyba z morzem walczyć! lub z nurtami Dźwiny!
Wygaśnie duch rycerski… Idzie Litwy książę…
Trzeba znów przybrać postać podłości, pokory,
Jak jaszczurka zamorska zmienne mam kolory;
Lecz jestem posłem, straszna przysięga mnie wiąże,
Cały zakon w legata przedstawiam osobie.
Daje znak, HERMAN oddala się. MINDOWE wchodzi.
Wielki królu, Bóg z tobą!


MINDOWE

                        Pozdrowienie tobie!


HEJDENRICH

Panie, tyś pomięszany? wzrok zamglony wróży
Jakieś tajne zamiary, znamię wnętrznej burzy.
Zapewne nie dość jeszcze ustalony w wierze
Nie umiesz zbroić serca przeciw troskom świata;
Niepewny Boga, który z nieba czuwa, strzeże,
Niepewny, jaka w niebie dla cnoty zapłata.
Modlitwą prędko ziemskie rozproszysz zgryzoty.


MINDOWE

Modlić się? dzisiaj wziąłem ten różaniec złoty,
Ostrzem sztyletu święte przebiegałem ziarna;
Lecz na sztylecie była krew spiekła i czarna,
Nie wiem czyja? i kończyć nie mogłem pacierzy.


HEJDENRICH

Królu! jeśli twe serce żałuje i wierzy,
Bądź spokojny! nasz kościół nigdy nie zostawi
Twej wiary bez nagrody, żalu bez pociechy,
Litościwy odpuszcza, kocha, błogosławi.
Odkryj nam skryte myśli, wyspowiadaj grzechy,
Nic nie ukrywaj, synu, a sługa ołtarzy
Rozwiąże je na ziemi.


MINDOWE

                        I któż się odważy
Zajrzeć w głąb tego serca, w tę przepaść rozpaczy
I zbrodni… Kto? ty, trwożny mieszkaniec klasztoru,
Ja sobie nie przebaczę, nikt mi nie przebaczy.
Najmniejsza z moich zbrodni, a wielka z pozoru,
Żem się krwią zmazał.
pokazując sztylet
                        Patrzaj, tą krwią wypisane
Wszystkie są moje czyny na tej rdzawej stali…
Czy mi przebaczysz?


HEJDENRICH

                        Ufaj! od Boga mi dane
Mam prawo tych rozgrzeszać, co się krwią zmazali.


MINDOWE

Żądasz czarniejszych zbrodni? Słuchaj! przez sklepienie
Jęczy! jego korona moje czoło kryje…
Słuchaj! usłyszysz drugie pod ziemią westchnienie,
Ale nie, nie usłyszysz — dotąd on nie żyje…
Czy mi przebaczysz?


HEJDENRICH

                        Ufaj! wielka moc kościoła!
Nie będzie próżno błagał chrześcijański książe.
Szczera twoja pokuta grzech okupić zdoła,
Co rozwiąże na ziemi, Bóg w niebie rozwiąże.
Więc odpuszczam! niech zniknie ta występku skaza.


MINDOWE

Ty chcesz czarniejszych zbrodni? ty chcesz duszę ciemną
Przejrzeć aż do dna? patrzaj! pod berłem z żelaza
Lud podły, ciemny, dziki czołga się pode mną.
Przycisnąłem go całym ogromem ciemnoty,
Bojaźń już nosi w sercu, chytrość w miejscu cnoty.
Patrz, jak ów ciemny Litwin na moje skinienie
Uchyla korne czoło, piersi krzyżem znaczy,
Choć wolałby przy piersiach czuć węża pierścienie,
Niż ten krzyż nienawistny… Któż mi to przebaczy?


HEJDENRICH

Panie! jesteś nad ludem, byś mu przewodniczył;
A jeśli daną władzę spełniasz nadto srogo,
Jeśli chcesz posłuszeństwa, jeśli rządzisz trwogą,
Bóg ci przebaczy — on sam władzy ci użyczył,
Ja ci przebaczam…


MINDOWE

/ z gorzkim uśmiechem /

                        Dobrze! już jestem spokojny!
Pójdę teraz krzyżackie napadać dzierżawy,
Dawno czekałem chwili sposobnej do wojny,
Skarb mój wycieńczał — ja sam stęskniłem do sławy.
Z waszej zaś strony nic mi nadal nie potrzeba,
Mam już złotą koronę, przebaczenie z nieba,
Idę kraj wasz napadać, szarpać włoście Żmudzi.


HEJDENRICH

Panie! ty mnie doświadczasz tak gorzkimi słowy,
Lecz Krzyżak się marnymi słowy nie ułudzi.


MINDOWE

Com tobie wypowiedział, jam dowieść gotowy.
Patrz przez te ciemne kraty na błonia stolicy,
Tłumem zebrani w polu błyszczą wojownicy…
Może się oni tylko zebrali na łowy?
A tam niebo ogniste przywdziewa kolory,
Może to pożar wkradł się w nadniemeńskie bory?
Co, łatwowierny mnichu? teraz znasz Mindowę?


HEJDENRICH

Niech cały ciężar zbrodni spada na twą głowę,
Pomnij na świętą wiarę!


MINDOWE

                        Szydzisz ze mnie, mnichu!
Pójdę się jutro modlić w krzyżackim kościele,
Pić będę wasze wino w święconym kielichu,
Moje gmachy klasztornym kobiercem zaścielę,
I zmówię pierwszy pacierz, gdy mistrz wielki skona.


HEJDENRICH

Ty przez nas jesteś królem.


MINDOWE

/ rzuca koronę /

                        Tak! precz ta korona!
Rzucam ją, to mi ręce splątane rozwiąże…
Teraz jestem Mindowe, książę, wróg Krzyżaków.


HEJDENRICH

/ rozdziera komżę i staje w zbroi i w zwierzchnim krzyżackim płaszczu /

A jam jest — brat Hejdenrich — Krzyżak, wróg twój, książe.
Pozbędę się tej szaty, tych pokory znaków…
Jak mnie tu widzisz w zbroi, przysięgam na Boga,
Że słowa posła mymi nie były słowami.
Widzisz we mnie rycerza! widzisz we mnie wroga!
Po takiej czarnej zdradzie już zdrada nie plami,
Będę działał podstępnie i walczył otwarcie,
W twoim zamku podniecę zdrady i pożary,
Za morza pójdę błagać o zemstę — o wsparcie.
Płaszcza tego nie zrzucę, aż na twoje mary
Rozścielę go całunem — i w wieczór i rano
Dodam jedno przekleństwo do moich pacierzy;
Jeśli Bóg je usłyszy? Bóg na cię uderzy,
Nim te pochodnie zgasną! nim zorze nastaną!

/ Wychodzi. /


MINDOWE

/ sam /

Grozi! ale na próżno, przezornym być muszę,
Kiedy zwiodłem Krzyżaka — oni światem rządzą,
Zbłądzili, choć myśleli, że nigdy nie błądzą.
Serce moje spowiedzią pozyskali skrusze.

/ LUTUWER wchodzi. /


LUTUWER

Panie, spełniłem rozkaz.


MINDOWE

                        Dowmunt już nie żyje?


LUTUWER

Dowmunt nie żyje!


MINDOWE

                        Starcze! starcze! biada tobie!
Jeśli się jaki podstęp w twoich słowach kryje.
Chcę widzieć martwe ciało.


LUTUWER

                        Panie! on już w grobie.
Dotąd jeszcze, tak, dotąd słyszę pieśń wesołą,
Którą tam śpiewa grabarz, kopiąc grób głęboki,
I pot zimny na moje występuje czoło.


MINDOWE

Gdzież go grzebią?


LUTUWER

                        W więzieniu pochowano zwłoki.


MINDOWE

Starcze! mój zamek w wielki zamieniasz grobowiec.


LUTUWER

Smutno mi, gdy rycerza zgon niesławny ima.
Grób jego zapomniany, i żaden wędrowiec
Kamienia nie dorzuci, wzroku nie zatrzyma.


MINDOWE

Dość tego, słuchaj, starcze! zerwałem z Krzyżakiem,
W strasznym gniewie wrącymi odpowiadał słowy.
Dziś wojsko poprowadzisz nowogrodzkim szlakiem,
Przez głuche lasy… dalej przejdziesz bród niemnowy
Na łodziach lub wpław — czasu oszczędzać należy.
A skoro ranek błyśnie, ty z pocztem rycerzy
Zagrzmisz pogańską pieśnią; od waszego śpiewu
Zadrżą szyby Malborga, wieże się zachwieją.


LUTUWER

Jestże ten napad skutkiem gorącego gniewu?


MINDOWE

Snułem go przewidzianych wypadków koleją.
Nigdy głębszą ufnością nie spały zakony,
Myślą, że chrztu szatami jak dziecię spowity
Zapomniałem o zbroi; że w blasku korony
Zapomniałem o sławie; że w lasach ukryty
Cieszę się barwą królów purpurowej szaty.
Lecz powiedz, Lutuwerze, jestżem tak bogaty,
Bym zapomniał o wojnie, napadach i chwale?
Patrz na kraje krzyżackie! o brzegów bursztyny
Łamią się Bałtyckiego Morza szklanne fale;
Na falach płyną miasta z dalekiej krainy
Z płóciennymi żeglami i z podległych danin
Wypłacają się mnichom, ślą im Franków wina,
Czary z kryształu, zbroje, sukna z cudnych tkanin,
Jedwabiu, lub wielbłądów błędnych Tatarzyna.
A tu lasami łąki zarastają żyzne.
Jakiż tu kupiec zajrzy? gdzież bogactwa moje?
Ubogą tylko wziąłem po ojcu spuściznę,
Nie dbam ja o bogactwa! o złoto nie stoję!
Ale w skarbcu jedyna po ojcu pamiątka,
Jedna szata w rozliczne lśniąca malowidła,
Wagą złota płacona, z jedwabnego wątka,
Której barwy tak zmienne jak motyle skrzydła;
Jeden pas złoty, jedna kryształowa czara,
I ta się już rozbiła. Patrz! Krzyżaków miasta,
Czy to Malborg, czy morska Klepidawa stara,
Każde co dzień zamkami pod niebo urasta;
Lud jak w mrowisku tłumne napełnia ulice,
Złotem błyszczą się gmachy, marmurem kaplice,
Dym z ognisk uwięziony wzlatuje nad dachy,
Dachy łączą się z niebios przejrzystym błękitem;
A tu — patrz, Lutuwerze! jak posępne gmachy!
Tu każda sala ciemnym połyska granitem,
Gołe i zimne ściany — jeszcze los szyderca,
Jakby mi chciał urągać! często w dnie zimowe
Ściany zdobi pokryciem srebrnego kobierca,
Wilgoć mrożąc na ścianach w kwiaty kryształowe.
Nędza i wszędzie nędza!


LUTUWER

                        Panie, noc uchodzi,
Trzeba spieszyć…


MINDOWE

                        Tak, prawda! zeszła twarz miesiąca.
Pójdę, może mnie nocy powietrze ochłodzi.
Zawsze skarga tysiące wyrazów natrąca.
Nadtom długo wyrzekał na mój los ubogi,
Naprawię go, gdy w żmudzkie uderzymy rogi.

/ Wychodzi z LUTUWEREM. /



SCENA II

/ Przedsienie gmachu. ALDONA, leży bez czucia na ziemi. HEJDENRICH wchodzi. /


HEJDENRICH

/ podnosząc ALDONĘ /

Ha! cóż to za dziewica? padła na marmury
Bez czucia. Jakie cudne rysy bladej twarzy!
Widziałem nieraz w kraju Franków kształtne córy,
O których śpiewa *truwer*, błędny rycerz marzy;
Żadna jej nie wyrówna… oto już spłonęła
Jak kwiat, gdy się rozwija — budzi się — westchnęła.


ALDONA

/ z pomieszaniem /

O mój luby… on umarł — śmierć moja snem była.


HEJDENRICH

Dziewico, bądź spokojna! czuwa sługa Boży.


ALDONA

/ usuwając mu się do nóg /

Ktokolwiek jesteś, broń mnie! Strzeż mnie! twoja siła
Może te rygle więzień żelazne otworzy.
Boże! tam trup — trup jego bez głowy… o Panie!
Nieszczęsna jest ta, która twej pomocy wzywa.


HEJDENRICH

Jesteś ty chrześcijanką?


ALDONA

                        Okropne pytanie!
Nie! nie jestem! nie jestem! jestem nieszczęśliwa!


HEJDENRICH

Chrześcijanin modlitwą nieszczęście osładza.
Lecz powiedz mi, dziewico! ja wszystko uczynię.


ALDONA

Wszystko! o nie, rycerzu, próżna twoja władza,
Nie wskrzesisz go, widziałam krew strumieniem płynie.
śmieje się, z wzrastającem obłąkaniem i wpatruje się w ciemność
Jakaś postać znikoma, lecz do mnie podobna,
Oddziela się ode mnie, przede mną się snuje,
Jest to część mej postaci — a jednak osobna.
Przy niej zostały czucia — ona myśli — czuje,
Ja sama jak głaz jestem… Wołam cień znikomy.
Cień się coraz oddala — coraz dalej — dalej
Rozpływa się — już blady — już ledwo widomy.
z rozpaczą
Ja bez czucia zostanę! Serce się nie pali,
Ostygło — zapominam, pamięć słabo kreśli,
Mówię, a słowa moje nie są wątkiem myśli,
Myślę, a myśli moje nie są wątkiem serca…


HEJDENRICH

Jestem świadkiem początku zmysłów obłąkania.
Mindowe, ten poganin, ten ludzi morderca,
Godzien jest niebios kary. Lecz moje starania
Przywrócą jej spokojność; czarne zmysłów mary
Znikną przed złotem słońcem, przed promieniem wiary.


ALDONA

Wiara? ja miałam niegdyś mojego anioła,
Byłam kapłanką wiosny niedawnymi laty.
Pamiętam obraz wiosny w gaju, w końcu sioła,
Jej czoło uwieńczały świeże róży kwiaty,
Wokoło jodły cichym usypiały szumem.
Ileż razy przy blasku srebrnego księżyca
Sama, lub dziewic wiejskich otoczona tłumem,
Marzyłam — modliłam się…


HEJDENRICH

                        Nieszczęsna dziewica!
Trzeba ją jakby dziecko łudzić wrażeń blaskiem.
Uchodź ze mną, dziewico, ponad Niemna piaskiem
Stoi klasztor, tam świętych obaczysz królowę,
Jej obraz jest do wiosny podobny obrazu;
Będziesz ją kochać, wieniec z róż krasi jej głowę,
Tak piękna, tak litosna, a kolumny z głazu
W każde święto okryją gałązki jodłowe.


ALDONA

Pójdę! pójdę za tobą…


HEJDENRICH

                        Już się księżyc zniża,
W cieniach nocy Mindowe ścigać nas nie może.
Weź płaszcz krzyżacki, kaptur, zawieś znamię krzyża.
okrywa ją swoim płaszczem
Dzisiaj jeszcze w Wojsiełka staniemy klasztorze.
Wojsiełko, syn Mindowy, tygrys w szacie mnicha,
Ukorzy się przed świętą legata osobą.
Nie płacz, piękna dziewico! nie płacz, Pan Bóg z tobą!
O! prędko w oczach dziewic strumień łez osycha.




AKT IV

/ Sala ciemna w klasztorze WOJSIEŁKA. /



SCENA I

/ TROJNAT, WOJSIEŁKO. Orszak MNICHÓW. /


WOJSIEŁKO

Bracia, mówcie pacierze — oto w nasze progi
Nowy gość przybył, nowy klasztoru mieszkaniec.
Trojnacie, porzuć zbroje, weź habit ubogi,
Za pasem bursztynowy zawieszaj różaniec,
Prędko, nie zwlekaj chwili.


TROJNAT

                        Błagam was na Boga!
Wojsiełko, nie chciej w grobie zakopywać brata.
Powróć mi wolność! wolność nad życie mi droga.
O Bogi! więc się za mną wieczna zamknie krata,
Życie pełne zwiędnieje w samym wieku kwiecie.
A ten świat! świat!


WOJSIEŁKO

                        I cóżeś zostawił na świecie?
Ludzi? ja ich widziałem, oni mnie widzieli,
pokazując na miecz wiszący na murze
Ten miecz krwią był oblany… I bezpieczniej głowę
Złożysz tu na kamiennej klasztoru pościeli,
Niż na łonie człowieka… Marności światowe!
Tu mniej marności, płyną godziny mniej chyże,
I ludzie tu się snują z zasępioną twarzą;
Ale ludzie ci milczą jak grobowe krzyże.
Chcą skarżyć brata, chyba przed grobem oskarżą.
Zakonnik ciemny, twardym miodem zapalony,
Mniej straszny od człowieka w miłosnej godzinie.
Lecz ty żądałeś władzy? żądałeś korony?
Będziesz ją miał… Postrzyc go!

/ MNICHY sadzają TROJNATA na ławce kamiennej i przystępują do postrzyżyn. /


TROJNAT

                        Nim chwila przeminie,
Te nożyce mnie wiecznie rozdzielą ze światem.
Błagam cię, Wojsiełku! jesteś moim bratem…


WOJSIEŁKO

Jestem mnichem… O! bracia, zapalcie gromnice,
Niech wiecznie pochwalone będzie boskie słowo.
Trojnacie — podnieś czoło! rozjaśń blade lice,
Śmiej się — a my pieśń będziem śpiewali grobową.
Klasztor jest ciemnym grobem — tu wiara określi
Wszystkie twoje uczucia, zniknie zawiść czarna.
Tu zapomnij o myślach… gdy masz jakie myśli,
Powiąż je razem z krzyżem jak różańca ziarna.
Wiecznie ograniczony murami ciemnymi,
Gdy zgaśnie ta pochodnia, ty zgaśniesz na ziemi.
Twoja prośba litości mojej nie obudzi.
Ja byłem — byłem niegdyś tygrysem dla ludzi,
I jeszcze raz nim będę… Stańcie tu wokoło…
Patrzcie, litość wzbudzają te włosy trefione,
Co w tysiącznych pierścieniach spadają na czoło.
Przystąpcie, mnichy! włóżcie mu świętą koronę.

/ MNICH ostrzyga TROJNATOWI pierścień włosów. /


TROJNAT

/ O świat! świat! /


WOJSIEŁKO

                        Pierścień włosów spalić w kadzielnicy,
Jest to dar serca, co się poświęca dla Boga.


TROJNAT

Te włosy twardą stalą przetarte przyłbicy,
Przyłbicy, która była postrachem dla wroga,
Spadną pod nożycami, jak za ciężkie winy…
O świat! świat!


WOJSIEŁKO

                        Dalej, bracia, kończyć postrzyżyny…
wchodzi HEJDENRICH i ALDONA zakryta cała krzyżackim płaszczem
Któż to?


HEJDENRICH

                        Papieski legat i książę kościoła…


WOJSIEŁKO

Aż do ziemi pokorne uchylamy czoła…
Panie! uświęć ten klasztor łaskawości względem,
Właśnie dzisiaj zebrani w tem ustroniu cichem
Byliśmy wyświęcania zajęci obrzędem.


HEJDENRICH

Cóż to? Trojnat! maszże ty wolę zostać mnichem?


TROJNAT

Na moje wybawienie niebo cię przysyła,
Ja nie mam! nie mam woli — tu mną rządzi siła.
Oto gwałtem wiedziony do stopni ołtarza
Zalewałem się łzami…


HEJDENRICH

                        I któż się poważa
Przed ołtarze niechętne prowadzić ofiary?


WOJSIEŁKO

To za wolą Mindowy.


HEJDENRICH

                        Ja mam wyższą wolę.
Uwolnić go natychmiast! albo święte kary
Jak gromy spadną na was zebranych w tem kole.
Klątwa! klątwa na klasztor! już wasze modlitwy
Posłane nie ulecą aż do Boga tronu.
Wasze pacierze ściągną nieszczęścia dla Litwy,
W proch się rozsypią mury waszego zakonu;
Znamię przekleństwa nosić będziecie na twarzach,
Nikt zmarłych nie pogrzebie, trumny nie poświęci;
Kwiaty leśne porosną na waszych ołtarzach,
Na waszych murach spocznie Anioł niepamięci…
Ha! zadrżeliście, mnichy? chciałem, byście drżeli…
Podnoszę klątwę — moja przytomność jest darem,
Darem dla was. Ja przez noc odpocznę w tej celi,
Wy zaś idźcie się modlić i złotym pucharem
Pijcie za moje zdrowie… Tyś wolny, Trojnacie.


TROJNAT

Więc żegnam cię, Krzyżaku! żegnam ciebie, bracie!
Bracie Wojsiełku, będę pamiętał o tobie.

/ Odchodzi — po chwili WOJSIEŁKO i mnichy, oddawszy ukłon legatowi, oddalają się. /


HEJDENRICH

O! lepiej Trojnatowi na świecie, niż w grobie —
Dla Mindowy wskrzesiłem zaciętego wroga,
Pomści się za mnie… Z dala słyszę mnichów śpiewy,
Za legata modlitwy wznoszą się do Boga.
Wzburzam to morze mnichów i uśmierzam gniewy…
Odpocznij tu, Aldono… Nieme obłąkanie
Wyryte ma na twarzy, nie wyrzekła słowa.
ALDONA siada w głębi
Noc głęboka, nieprędko zabłyśnie świtanie…
Jaka wokoło cichość panuje grobowa.
O Bogu zapomniałem wśród światowej wrzawy.
Ja! zakonnik — i po cóż mieszam się do świata?
Dla czegoż przypasałem do boku miecz krwawy?
Ubiegła dni połowa, mnogie przeszły lata,
A ja pierwszy raz myślę!… o! jak straszne męki
Myśleć…
słychać dzwon klasztorny
                        Klasztornych z dala dzwonów słyszę jęki…
Kiedyś… może i prędko… dla mnie dzwon uderzy…
I cóż czynić? modlić się?… niech się modlą ludzie!
Zapomniałem modlitwy, nie umiem pacierzy,
A jednak… nieraz, nieraz w udanej obłudzie
Klęczę, całuję zimne podłogi kościoła.
Krwią skalany, mgłą czasu osłoniony ciemną,
Jestem wyższy nad ludzi, dla czegóż przede mną
Aż do ziemi pokorne uchylają czoła?
Mnie uczcili — uczcili szatana w człowieku!
po chwili
Jestem ostatni z ludzi! gdy wieki przeminą,
Będą mnie pokazywać jako widmo wieku:
Mnich i zabójca ludzi. — Ciemna mar drużyno!
Czemuś mnie otoczyła? precz! precz blade duchy.
Oto chwila myślenia! oto chwila skruchy!
Precz, szatanie! nie jestem już twoim w tej chwili.
Już dno odkryłem w prawdy zatrutym kielichu…
po chwili, coraz gwałtowniej
Lecz po co ta dziewica? po co ta dziewica?
Zastanów się nad sobą, zastanów się, mnichu!
Litość w tobie wzbudzają ukraszone lica,
Ludzie jej nie wzbudzili!… Już dusza wywrzała,
Włos osiwiał, ja grzeszę… Precz stąd, nieszczęśliwa!
Ty mnie wiedziesz do zbrodni, tyś mnie obłąkała!
Szatan w tobie zwodnicze ponęty ukrywa!…
Precz! precz! ona nie słyszy — dotknąłem się dłoni
I ogień mię pożera… Aldono! Aldono!
Weź ten sztylet, zabij mnie… Moje zmysły płoną.
Zabij mnie! zabij!… Boże! w tej cichej ustroni
Tyle zgryzot… Precz! idź się błąkać w lasach Litwy!
O nie, zostań! nie mogę rozłączyć się z tobą.


ALDONA

    Słuchaj, naucz mnie modlitwy!
    Okryta czarną żałobą
Będę się modlić…


HEJDENRICH

                        Nędzna, mów Ave Maryja!
Uciekaj stąd! nieszczęsna! ona mnie zabija!
Chodź ze mną, uciekajmy! te sklepienia choru
Spadną na nasze głowy — patrz, już drżą filary.
Kocham ciebie, Aldono! lecz w murach klasztoru
Nie śmiem tego powtórzyć — patrz! te krwawe mary
Męczenników rzucają już obrazów płótna,
I stoją tu przede mną — ożyły obrazy…


ALDONA

    Róża grobowa, smutna,
    Okryła mogił głazy,
    Usypia liści szelestem;
A on śpi w grobie! a on śpi w grobie!
    Cha! cha! powiem tobie,
Czem byłam dawniej — teraz już nie wiem, czem jestem?


HEJDENRICH

Obłąkana… Mnich jakiś do tej sali zmierza.
wchodzi MINDOWE w habicie mnicha, z zapuszczonym kapturem
Z czem tu przychodzisz, nędzny klasztorny żebraku?


MINDOWE

Z rozgrzeszeniem.


HEJDENRICH

                        Dla kogo?


MINDOWE

                        Dla ciebie, Krzyżaku.


HEJDENRICH

Wiesz, kto ja jestem? Komtur i legat papieża.


MINDOWE

Wiesz, kto ja jestem?


HEJDENRICH

                        Może klasztoru posłaniec,
Co zbiega okolice i prosi jałmużny?…
Oto masz dar obfity.

/ Rzuca mu pieniądz. /


MINDOWE

                        Tyś mi jeszcze dłużny
Jednym pacierzem… patrzaj! oto mój różaniec…
wyjmuje miecz spod habitu
Z takim różańcem będziem odmawiać modlitwy.


HEJDENRICH

Precz, mnichu!


MINDOWE

/ zrzuca ubiór mnicha /

                        Mnich już odszedł — został książę Litwy.


HEJDENRICH

/ dobywa miecza /

Już stąd nie wyjdziesz księciem!

/ Biją się — wpada WOJSIEŁKO i mnichy z pochodniami. /


WOJSIEŁKO

                        Boże! Wielki Boże!
Mój ojciec?… ojcze! ojcze! skąd ta wściekłość sroga?
Na kogoż miecz podnosisz w święconym klasztorze?
Jest to poseł papieża! jest to poseł Boga!
Mnich niezachwianej wiary, pobożny i święty.
Będziesz wyklęty, ojcze, i klasztor wyklęty.


MINDOWE

Poznaj go, synu, tego papieskiego posła.
Święty? dobrego nabył do świętości prawa!
Patrz na jego oblicze! ta postać wyniosła
Raz się płaszczy do ziemi, znów z ziemi powstawa,
Jak wąż w żelaznej łuski pierścienie uwita.
Raz jest nędznym grzesznikiem, znów świętą osobą,
Ta poczwara spragniona i nigdy niesyta,
Gdyby mógł lasy zabrać, zabrałby je z sobą.
Złotą ukrywa zbroję płaszcz z wełny ubogi…
Poznajcie posła — dobrze poselstwo odprawił!
Więcej zabijał ludzi, aniżeli zbawił.
Nie sam ujechał… patrzcie, to towarzysz drogi,
Myślicie, że to Krzyżak pokorny i cichy?
Odkryjcie jego szaty!… Skamienieli mnichy!
Patrzcie! on z tą dziewicą uchodził do piekła.


WOJSIEŁKO

/ słuchał z natężeniem słów MINDOWY i rozerwał różaniec, który trzymał w dłoni, ziarna posypały się po ziemi /

Otoczyć wejścia!… Ojcze, patrz! różaniec złoty
Pękł w drżącej wściekle dłoni… płonę ze sromoty.


HEJDENRICH

Precz stąd! precz stąd! mnichów zgrajo wściekła!
Pogardzam waszą zemstą! zapęd marny, płonny.
Oto się ciemnym tłumem napełnia komnata,
Ja rzucam miecz na ziemię, sam wyjdę bezbronny,
I nikt się tknąć nie waży osoby legata;
O tyle jestem wyższy nad te podłe tłumy.
Wychodzę… wam przekleństwo zostawuję Boga!

/ MNICHY rozstępują się, HEJDENRICH wychodzi. /


WOJSIEŁKO

Któż widział tyle zbrodni razem z tylą dumy?
Wyznaję, mnie samego ogarnęła trwoga,
I ty milczałeś, ojcze…


MINDOWE

                        Dziwi mnie odwaga.
Gdzie Trojnat?


WOJSIEŁKO

                        Przez legata został uwolniony.


MINDOWE

Trojnat wolny! o nieba, on pragnie korony!
Zły los moje zabiegi niszczy i przemaga.
Wyście go uwolnili… O! mnichy przeklęte,
Miło wam szeptać pacierz po murach zakonu,
Na łonie bezczynności wiodąc życie święte,
Lub dzwonić po umarłym, a słysząc jęk dzwonu,
Razem z dziedzicem z cudzej radować się śmierci,
Że wam znów grosz za pogrzeb wpłynie do karbony.
Z ziemią ja kiedyś zrównam ten wasz gmach święcony,
Was samych wplotę w koło, rozsiekam na ćwierci.


MNICH I.

Tobie służymy, Panie, służąc naszej wierze,
Za ciebie co dzień mnogie mówimy pacierze.
Obraliśmy patronkę — na jednym z ołtarzy,
Kędy Solimskiej Matki boskiej malowidło,
Stawialiśmy sześć wielkich złocistych lichtarzy,
I tyleż świec z żółtego wosku — i kadzidło.
Lecz jeśli modłów naszych nie miała na względzie,
Odtąd inna patronka stróżem Litwy będzie;
Odtąd ołtarzom *Panny Maryi z Ankony*
Powierzamy los Litwy i straż twej korony.
Lecz ołtarz jej ubogi.


MINDOWE

                        Skarbu nie wycieńczę,
Bogacąc nowej dzisiaj patronki obrazy;
Znam jej łaskę i za nią sowicie odwdzięczę.
A mając do Maryi Solimskiej urazy,
Chcę, żeby wszystko złoto i drogie kamienie
Przeszły odtąd na ołtarz Maryi z Ankony…
Oto niedługo słońca zabłysną promienie,
Może się zdrada wciska w mój gmach opuszczony;
Wracam do zamku śledzić podstępy Litwina.
Aldono, co krzyżackie ukochałaś zbroje
W nadziei, że Malborga okrasisz pokoje,
Dziś wrócisz do ciemnego zamku poganina.

/ MINDOWE wychodzi z ALDONĄ. MNICHY, szepcąc pacierze, rozchodzą się po celach. /



SCENA II

/ Noc. Las sosnowy. /


LUTUWER

/ leży pod drzewem /

Już się do nowogrodzkich zamków nie dostanę.
Rycerze mnie odbiegli — umrę! umrę w lesie!
Jutro spłonę na stosie, wiatr prochy rozniesie.
Miecz krzyżacki głęboką zadał w piersi ranę,
I Krzyżak, co ugodził, miecz zostawił w ranie,
A ja ten miecz poznałem — okropne poznanie!
Na nim godło Dowmunta. — Ach gdzież jest Mindowe?
Powiem mu… Och! och! konam, do zawarcia powiek
Pomóżcie cichym szmerem gałęzie jodłowe.
Konam w rodzinnych lasach.

/ MINDOWE wchodzi, za nim ALDONA. /


MINDOWE

                        Ha! cóż to za człowiek?
Zraniony — krew na wrzosach!


LUTUWER

/ wyciągając ręce /

                        O Panie! o Panie!
Przybliż się — tajemnica…


MINDOWE

                        To ty, Lutuwerze?


LUTUWER

Konam!…


MINDOWE

                        I tajemnicę odkrywa skonanie.
Jakaż to tajemnica?


LUTUWER

/ cicho /

                        Królu! w krzyż nie wierzę.
Nie mam wiary — i krzyż mię nie może przekonać.


MINDOWE

Skonaj bez wiary…


LUTUWER

                        Panie! panie, daj mi wiarę!
Jakąkolwiek, nie mogę tak bez wiary skonać.
Przyjąłem chrzest, gdyś kazał — dzisiaj Bogi stare
Wołają mnie! wołają! każ mi wrócić.


MlNDOWE.

                        Każę.


LUTUWER

Jodło, tyś moim Bogiem… Oto Litwy gromy
W proch obróciły złote Krzyżaków ołtarze.
Od twoich zamków niższe dziś krzyżackie domy.
O straszny! straszny byłem, gdy na mnichów głowy
Ciskałem oszczep — zakon czoła nie podniesie…


MINDOWE

/ odwraca się /

Co to za stuk?


LUTUWER

                        O panie! to nic — to po lesie
Litwini tną gałęzie na mój stos grobowy.
Czy to mi rosa spadła na czoło!


MINDOWE

                        Łza moja…


LUTUWER

Od dzisiaj będzie rosą rdzawieć starca zbroja,
Jak za tymi chmurami mgli się blask księżyca,
Jeżeli jej od rosy wnuki nie ustrzegą.
Och! panie, jak mi cięży jedna tajemnica!
Przeklniesz! nie wypełniłem rozkazu.


MINDOWE

                        Którego?


LUTUWER

Och! zabójstwa…


MINDOWE

/ zimno /

                        Którego?


LUTUWER

                        On żyje.


MINDOWE

                        Kto taki?


LUTUWER

/ coraz słabiej /

Nie pomnę już imienia, muszę przypominać.
On mnie zabił, chcę przekląć, on walczył z Krzyżaki.
Nie pamiętam imienia — nie mogę przeklinać.
Och! och! och!…

/ Kona. /


MINDOWE

                        Skonał… zimny… Patrzę na twarz bladą,
I zamiast starca rysów z uwiędłym wyrazem
Widzę rysy dziecięcia; wychowani razem,
Ja go dzieckiem widziałem. Dziś go na stos kładą.
wchodzą żołnierze
Litwini — nieście za mną Lutuwera zwłoki
Do zamku Nowogródka. Tam wznieść stos wysoki.

/ Odchodzi, dając rozkazy, za nim wynoszą ciało LUTUWERA. /



SCENA III

/ Świątynia pogańska w nowogródzkim zamku. /


ROGNEDA

/ przy ołtarzu sypie kadzidło /

Boże piorunu! rzucam dla ciebie kadzidło!
    Wonny się bursztyn pali.
    Niechaj twoje mgliste skrzydło
    Białowiejskie puszcze wali;
Zostaw tam lasy ogniem zapalone gromu.
    Przybywaj! przybywaj, Boże!
Wszystkie duchy do książąt przybywajcie domu,
Nim wasze ciemne twarze jasne rozmgli zorze.
Już słyszę… jako szumi wzdęta nawałnica,
Kiedy sosny druzgota Boga wichru ramię;
Z takim szumem wir duchów przy blasku księżyca
    Płynie topi się i łamie.
    Matka królów was wita!
    Oto dla was ofiary
    Rzucam w kadzielnic żary.
To dla Bogini wiosny — ten kwiat, co rozkwita,
A to dla Boga zimy — ten kwiat, co usycha,
A to dla Boga piekieł — brylant z krzyża mnicha.
po chwili
Rozwidniają się duchy w mrocznym kadzidł dymie.
Bogi! syn mój do dawnej znów powrócił wiary,
Na waszych zgliszczach setne zapali ofiary.
Mindowe… syn mój… z dumą powtarzam to imię!
Mindowe! czy słyszycie? powiedzcie mi, Bogi,
Czy on będzie szczęśliwy? czy długo los błogi
Utrzyma go na tronie? czy przekleństwa moje,
Które niegdyś ściągnęła gorzka jego wina,
Nie zaszkodzą mu w życiu? przeklinając syna,
Bałam się ich spełnienia i teraz się boję.
Mówcie! lecz serce własnym modłom nie dowierza,
Już mi braknie na wasze zaklęcie wyrazu.
Mówcie!


GŁOS Z OŁTARZA

                        Mindowe zginie od ręki rycerza,
Który poległ zabity z Mindowy rozkazu.


ROGNEDA

To był głos ludzki!… nie, nie, to są boskie słowa!
Bogi, czemuż tak nagle znikacie przede mną?
Daliście mi odpowiedź okropną i ciemną.
Zniknęli, znów mnie ciemność okryła grobowa.
To może natężone zmysły mnie uwiodły.

/ Oddala się. — TROJNAT i HEJDENRICH wychodzą spoza filarów, gdzie byli ukryci. /


TROJNAT

Rogneda za Mindową zasyłała modły,
Nie można na nią liczyć — to matka…


HEJDENRICH

                        Trojnacie!
Słyszałeś, jaką dałem odpowiedź z ołtarza?
Pierwszy raz legat zasiadł w takim majestacie;
Pierwszy raz posłańcowi papieżów się zdarza
Dawać wyrok przez usta pogańskiego boga…
Lecz Mindowe za nami z klasztoru przybędzie,
Nie wie, że w zamku znajdzie ukrytego wroga;
Gdy walczy w Prusach, Krzyżak stolicę zdobędzie,
I za wszystkie poprzednie zdrady mi zapłaci…
Panie! na twe rozkazy mam dwudziestu braci,
A każdy zbrojny mieczem i krzyżem i tarczą.
Teraz, gdy na Krzyżaków wyszli wojownicy,
Te małe siły w naszych zamiarach wystarczą;
Potem miodem znęcimy zmienny lud stolicy.


TROJNAT

Z nocą trzeba otoczyć zamek z każdej strony,
Ja sam się wkradnę z mieczem w znany gmach zamkowy
Zgładzę dzieci, by przez nich nie stracić korony.


HEJDENRICH

A Mindowe?


TROJNAT

                        Kto inny knuje śmierć Mindowy.


HEJDENRICH

Lecz, książę, gdy zasiądziesz w litewskiej stolicy,
Czy wspomnisz, że ci Krzyżak dopomógł w zamiarze?


TROJNAT

Wzniosę ołtarz…


HEJDENRICH

                        O! niechaj w proch padną ołtarze!
Ale nie waż się wdzierać do pruskiej dzielnicy,
Nie waż się…


TROJNAT

                        Tak, zadosyć uczynię twej chęci,
Usługę waszę w wiecznej zachowam pamięci.
Idźmy! idźmy! Mindowę już w ręku trzymamy,
Idźmy otoczyć zamek i osadzić bramy.




AKT V

/ Sala w pałacu MINDOWY. /



SCENA I

/ MINDOWE, ROGNEDA, siedzi na przodzie sceny. /


MINDOWE

Matko! próżna ucieczka, w każdej zamku bramie
Widzę, błyszczą z daleka buntowników zbroje.
Jak tygrys w klatce, chyba mury te rozłamię.
Nigdym się nie bał śmierci — teraz się nie boję,
Lecz rozpacz ogarnęła, wściekłość mnie porywa.


ROGNEDA

O synu mój! nie umrze ten, kto Bogów wzywa,
I kto z ufnością boskim wyroczniom zawierza.
Słuchaj…. nie możesz zginąć jak z ręki rycerza,
Który poległ zabity za twoim rozkazem.
Ufaj i śmiało ludzkim pogardzaj żelazem,
Chyba umarli wstaną…


MINDOWE

                        Kto? te mnichów tłumy,
Którzy poszli do piekła… Kto? te Niemcy harde,
Którzy z życiem wrodzonej pozbyli się dumy.
Dla żywych i umarłych równą czuję wzgardę,
Umarłych się nie lękam…


ROGNEDA

                        Lecz Dowmunt?


MINDOWE

                        Śpi w grobie.
Gdyby ci wstawać mogli, których grób pokrywa,
Nie śmiałyby się żony ubrane w żałobie,
Ani dziedziców radość byłaby tak żywa.
Matko — i ja nie wrócę, gdy dziś w grobie zasnę.
O! zamku, co przetrwałeś długie wieków burze,
Ciebie najprzód powita jutro słońce jasne,
Ja ciebie żegnam…. Zamku na wysokiej górze!
Byłeś ty gniazdem orła, orzeł ciebie wsławił,
W tobie zasypiał, w tobie zwykł łupy pożerać,
I nieraz cię krwią ofiar niewinną zakrwawił;
Ale czyż orzeł w gnieździe powinien umierać?


ROGNEDA

Serce rozdzierasz, synu.


MINDOWE

                        Rozdzierałem serca.
Bezbożny, zbójca, tyran, obłudnik, morderca:
Jedna z tych zbrodni ludzkie wypali sumienie,
Jam wszystkie spełnił — zimno — znużony po zbrodniach
Głębiej teraz spać będę i w grobowe cienie
Przejdę przy jasnych wiosek krzyżackich pochodniach.
Ach matko! ciężkie, ciężkie było moje życie,
Czułem, choć twarzą boleść wskazywałem rzadko.
Nikt mnie nie kochał!…


ROGNEDA

                        Słyszysz tego serca bicie?
Kochałam cię…


MINDOWE

                        A jednak przeklęłaś mnie, matko!


ROGNEDA

Nie masz ty serca, synu! on mi przypomina!
Przekleństwo zapomniane!


MINDOWE

                        Tu czara nalana
Słodkiem winem, truciznę przymięszam do wina.
sypie truciznę
O matko! tu Aldona idzie obłąkana.

/ Wchodzi ALDONA i w obłąkaniu zdaje się kogoś prowadzić za sobą. /


ALDONA

Chodź tu za mną, Dowmuncie, w tej sali tak głucho,
I ty za głośno stąpasz… słyszy moje ucho
Ciężkość twoich odetchnień — szelest twojej szaty…
po chwili
    Tam na grobie rosną kwiaty,
A w grobie?… grób ten dwoje kochanków przykryje.
po chwili
Chodź za mną, daj mi rękę, jak twe serce bije?
Bije zanadto głośno, Mindowe usłyszy!
Czego tak głośno stąpasz? w pałacowej ciszy
O sklepienie się każde westchnienie roztrąca.
I uśmiech taki zimny — i dłoń taka drżąca.
idzie do okna
Czemu tak wcześnie? czemu tak wcześnie?
Już mię porzucasz, drogi mój! miły!
Jeszcze gmach cały spoczywa we śnie,
Ledwo wieczorne gwiazdy zalśniły.
Lecz oko twoje moich unika
I łzami smutna błyszczy źrenica.
Czy cię tak smuci ten głos słowika?
Czy cię tak smuci ten blask księżyca?


MINDOWE

Nieszczęśliwa… więc dam jej zatrute napoje…
I któż by z ludzi sądził, żeby serce moje
Miało tyle litości?
podaje ALDONIE czarę
                        Dowmunt ci przysyła
Ten napój, wypij, zaśniesz…


ALDONA

/ z uśmiechem /

                        To Dowmunt?…


MINDOWE

                        Wypiła…


ALDONA

    Noc była ciemna i chłodna,
Czułam, jak się myśl moja rozdzielała ze mną
I mowa z wątkiem myśli stała się niezgodna.
Straszna to była chwila, jeszcze w noc tak ciemną.
    Lecz dawniej, kiedyś — w tej samej dobie,
    Była straszniejsza chwila w tej sali…
Aldono! tyś pobladła — Aldono, co tobie?
    Nic mi, mój luby… czy słyszysz dźwięk stali?
    Chroń się; o Boże! wyłam okien kraty…
śmieje się, z obłąkaniem
Tam na grobie rosną kwiaty,
    A w grobie…
śmieje się dziko
Aldono! tyś pobladła — Aldono, co tobie?
    Nic mi, mój luby… bywaj zdrów na wieki!

/ Wychodzi zamyślona. /


MINDOWE

Niech prędko sen śmiertelny zamknie jej powieki…


ROGNEDA

Słyszę jakieś stąpania — synu! synu drogi!
Patrz, oto klucz od świątyń — przez te drzwi komnaty
Uchodź — tam będą bronić wielkie Litwy Bogi,
Tam w ołtarzu odemkniesz potajemne kraty,
Jest wyjście do ogrodu, kędy lampa świeci…
Zapomnij przekleństw.


MINDOWE

/ wskazując na jedne z drzwi /

                        Matko! tam! tam moje dzieci!…

/ Wychodzi innymi drzwiami. /


ROGNEDA

/ sama /

Poszedł… ostatnich jeszcze kroków szelest słyszę?
I te już nikną… poszedł — wszędy grobu cisze…
po chwili
Gdzież jestem? czy młodości wróciła godzina!
Wszyscy są tu koło mnie — książęca rodzina
Otoczyła mnie wkoło. Nie są to obrazy,
Które z płótna się patrzą nieruchomym wzrokiem;
Widzę ich — na obliczu czas nie wyrył skazy,
Nie zakryli się żadnym posępnym obłokiem.
Jak wczoraj pożegnani.
mówi do otaczających ją duchów
                        Ryngolcie! mój mężu!
Siądź tu przy mnie… Patrz, jak ta dziecina na łonie
Uśmiecha się i w twoim podoba orężu.
Nie rusz miecza, Mindowe, okaleczysz dłonie.
Masz kwiatek, baw się z kwiatem, dziecię, duszo moja!
Ty się uśmiechasz, mężu — Ryngolcie kochany.
słychać szczęk broni
Broń jęknęła — Ryngolcie, czy to twoja zbroja
Zajęczała tak smutnie? czy miecz spadł ze ściany?
Ty znikasz, pójdę z tobą — nigdy się nie chwiałam,
Czy przyjmiesz mnie do grobu? czy przyjmiesz?
przez kilka chwil milczy zamyślona — TROJNAT ze sztyletem w ręku, blady, przechodzi przez głąb sali — i wchodzi do pokoju dzieci przez drzwi, na które MINDOWE wskazał, oddalając się
                        Słyszałam!
Tak, to on był!

/ MINDOWE wraca. /


MINDOWE

                        Kto matko? kto matko!


ROGNEDA

/ z zadziwieniem. /

                        Mindowe?
Po coś tu przybył! po co szukasz tu schronienia?
Uciekaj! miecz ukryty spadnie na twą głowę.


MINDOWE

Nikogo tu nie widzę oprócz mego cienia,
Który po raz ostatni pada na te ściany.
Matko, widać nieszczęściem umysł masz zbłąkany.
Próżna ucieczka, losy niechaj się uiszczą.
Byłem w świątyni, zewsząd zdradne miecze błyszczą.
Czy był tu kto?


ROGNEDA

                        Gdzie Trojnat? Trojnat tu przechodził.
Zdaje się, że widziałam sztylet — we krwi brodził.


MINDOWE

Gdzie Trojnat? Matko moja! gdzie Trojnat — on zginie.
Chciałbym ukarać sprawcę niegodnego czynu.
Matko, powiedz! ach powiedz! nim chwila przeminie,
Będzie za późno…


ROGNEDA

/ z rozpaczą /

                        Ja go nie widziałam, synu!
Nie lękaj się — nie zginiesz od Trojnata dłoni,
Siła wyroczni ciebie od zgonu zasłoni;
Chyba umarli wstaną, chyba Dowmunt wstanie.


MINDOWE

O matko! oby prędzej zabłysło świtanie.
Zaledwo się od wschodu rozwidnia noc ciemna,
Srebrne mgły się podnoszą. Zda mi się, że słyszę,
Jak smutno szumią wody błękitnego Niemna,
Jak posępnie litewskim borem wiatr kołysze.
Matko, czujesz przez okna tej gotyckiej sali
Kwitnących jodeł płynie balsamiczne tchnienie.
O Litwo moja! syn twój na ciebie się żali,
Zdradzasz go. Niech już słońca zabłysną promienie.
Nie wytrzymam, tak srodze duszę moję nęka
Ta nad głową z sztyletem zawieszona ręka.

/ Podczas ostatnich słów wchodzi DOWMUNT w krzyżackiej zbroi, z zapuszczoną przyłbicą. ROGNEDA do końca aktu siedzi nieporuszona. /


DOWMUNT

Zapłaciłbym krwią moją tak podłe wyznanie,
Boisz się umrzeć — zgonu boisz się, tyranie!
Płacz i głoś żal za życiem niewieścimi słowy,
Nakarmię dziką zemstę bojaźnią Mindowy,
Ujrzę płacz rzewny dziecka.


MINDOWE

                        To Krzyżak! strach marny.
Dzieci tylko przeraża zbroja i krzyż czarny,
Broń się…
biją się i po długiej walce zastanawiają się oba
                        A więc innego użyjmy sposobu.
Oba odrzućmy zbroje — ten, kto mnie zabije,
Musi wprzód wejść do grobu, potem powstać z grobu.


DOWMUNT

Pomnisz Dowmunta!


MINDOWE

                        Skonał.


DOWMUNT

/ podnosi przyłbicę /

                        Już zmartwychwstał, żyje.
Patrz, kto ja jestem!


MINDOWE

                        Matko! matko! mąż Aldony


DOWMUNT

O Boże! mąż Aldony! tak jest, mąż Aldony!
Broń się, nieszczęsny! cała wściekłość mi wróciła.
Odemszczę w krwi tyrana nieszczęścia mej żony.


MINDOWE

Więc i śmierć jej odemścij.


DOWMUNT

                        Jak to? ona żyła!
I choćby serce uschło, ją mój wzrok ożywi,
Będziemy jeszcze razem, będziemy szczęśliwi,
Jak dziecka strzec jej będę i osłodzę płacze.
Powiedz, że ona żyje! wszystko ci przebaczę,
Nawet tę wieść ostatnią okropną i ciemną.


MINDOWE

Ona piła truciznę, zginie razem ze mną.


DOWMUNT

/ przebija go /

Ty prędzej zginiesz! Boże! Aldona! Aldona!

/ Wybiega. /


MINDOWE

/ opiera się o filar sali /

Krew mi płynie strumieniem z rozdartego łona.
Matko moja! chodź, zamknij! zamknij oczy syna.
Jak się ciężką wydaje ta żelazna zbroja,
Ten miecz okropny mrozem krew mi w żyłach ścina.
Czyżeś mię opuściła? matko! matko moja!
Przekleństwo wam! o mnichu! mnichu, precz mi z krzyżem.
Na tron nieście, a w mnichy Trojnata postrzyżem.
A ty po co nade mną szepcesz te pacierze?
Boże mój — Boże, ciągle odzywa się we mnie,
Precz, mnichu! sen przerywasz, niech boleść uśmierzę,
Niech zasnę! och, niech zasnę! daremnie! daremnie!
W strasznych bolach o wszystkiem w świecie zapominam,
Świat i siebie przeklinam — i dzieci przeklinam.
Wszystkich przeklnę. — O matko! gdzie są moje dzieci?

/ TROJNAT wychodzi z dzieci pokoju ze sztyletem, blady. /


TROJNAT

Nie, tu nie ma nikogo — lampa tylko świeci.
Gdzież ta korona? gdzież jest? zabić bez nagrody.
Gdzież jest moja korona? gdzie purpura księcia.
Jak mi ciężko — okropnie…
patrzy przez okno
                        Słyszę ranne chłody,
Spojrzę na ziemię, róża jest jak twarz dziecięcia,
Spojrzę na niebo, księżyc jest jak twarz dziecięcia,
Wszystko mi przypomina. Raz pierwszy krew leję,
Potem przywyknę — teraz pot się sączy z czoła.
Noc straszna. Włos od zgryzot przez noc mi zbieleje.
Jakiś szmer słychać — może to mnie dziecię woła?
Czy wrócę ich dokonać? Nie, tak mi się zdało.
Ciemno lampa płonęła, jedno z dzieci spało
Po płaczu utulone jak na łonie matki,
I przez sen niespokojne marzyło wyrazy;
Drugi już się przebudził — i wołał o kwiatki,
I niewyraźne dawał piastunce rozkazy;
Potem nagle zapłakał, gdy żadnej nie było,
I jakby mu się jeszcze coś strasznego śniło,
Jeszcze zapłakał — jęknął — znów cicho w komnacie,
I jeszcze — jeszcze jęknął.


MINDOWE

                        Trojnacie! Trojnacie!
Skończ! skończ! przekleństwo tobie! o boleść straszliwa!
Mocniejsza teraz, kiedy życie dogorywa.
Gryzłbym z jękiem te twarde kolumny marmuru.
Przeklinam ciebie — matko, ty przeklnij mordercę!
Twych przekleństw ja doznałem. Boleści tortury!
O, gdyby prędzej skończyć! przebij mi to serce,
Lecz nie tym mieczem, którym zabijałeś dzieci,
Precz! precz! czuję, duch z jękiem ostatnim uleci.
    Och! och! och!

/ Kona. DOWMUNT wpada prędko, prowadząc za sobą obłąkaną ALDONĘ. /


DOWMUNT

Ach przemów! przemów do mnie, o droga Aldono!


ALDONA

/ śpiewa z obłąkaniem /


Oto złotą osnową
Winie mi się wrzeciono,
A ja śpiewam dziecinie:
Jeśli się nić uwinie,
Uwieńczona koroną,
Będziesz kiedyś królową;

/ przestaje śpiewać /

Jeśli się przerwie — pieśń ci zaśpiewam grobową.
Pamiętam, tak mi niegdyś piastunka śpiewała,
Czy się ta nić uprzędła? czyli się urwała?
Nie wiem — już nie pamiętam, to tak dawno było.


DOWMUNT

/ z rozpaczą /

Czy ty mnie znasz, Aldono?


ALDONA

/ zimno /

                        Tak, myśmy się znali
We śnie. Tyle mi twarzy na świecie się śniło,
Któż sny pamięta.


DOWMUNT

                        Lampa tak ciemno się pali,
Dlatego nie poznała.
bierze lampę i z nią przystępuje do ALDONY
                        Patrz! twój Dowmunt żyje.
Stoi przed tobą. Patrzaj! choć nieszczęście zmienia,
Nie zmieni rysów twarzy — zginął stróż więzienia,
Ja odzyskałem wolność…


ALDONA

                        Ach, jak mi wesoło!
Idę do ślubu, wianek zawieszę na czoło.
    Jeden kwiat polnej róży
    I dużo rozmarynu,
    Niechaj mi szczęście wróży;
    Dwie gałązki jaśminu
    I jeden liść paproci.
Patrzaj! oto poranek blado niebo złoci.
    I tak mi słabo — tak mi w oczach ciemno.


DOWMUNT

O luba! droga moja — chodź ze mną! chodź ze mną!
Nie płacz — czas wszystko zgładzi, zmysły ci powrócą,
Strzec cię będę jak kwiatu, otoczę kwiatami,
Żadne ponure myśli szczęścia nie zakłócą,
Łzy moje cicho będą płynąć z twymi łzami.


ALDONA

/ wpatrując się w DOWMUNTA, z uśmiechem /

Dowmunt!


DOWMUNT

                        Ty mnie poznałaś?…


ALDONA

/ oglądając się /

                        Jak tu ciemno w gmachu,
To kwiaty na podłodze…


DOWMUNT

                        Krew skalała głazy.
Chodź! chodź! oto ich twarze pobladły z przestrachu.


ALDONA

/ śmiejąc się z obłąkaniem /

Cha! cha! ten śmiech mi łamie na ustach wyrazy.
I ból. Niech go uczuje głębiej. — Och! rozdziera,
Rozdziera mi wnętrzności. Wyrwij mi go z łona.
Już widmo ciemne myśli bladnie — obumiera.
I wszystko przeszło. Boże och! och! och!

/ Umiera. /


DOWMUNT

/ padając przy niej na kolana /

                        Aldona!

/ Wchodzi KRZYŻAK. /


KRZYŻAK

/ do TROJNATA /

Kapłan litewski panem Litwy cię ogłasza,
A lud radosnym krzykiem jego wybór święci.


TROJNAT

Nie gadaj do mnie… wszystko wygasło w pamięci.
Lecz głos dumy — sumienia boleści rozprasza,
Może o tem zapomnę, gdy włożę koronę.
Dowmuncie! chodź z tej sali…


DOWMUNT

                        Patrzaj na Aldonę,
Jaka blada, jak zimna — to Aldona!


TROJNAT

                        Blada?
Ach właśnie taka bladość była dzieci twarzy,
Tak były ciche, zimne… Okropna to zdrada!
Zabijać dzieci! dzieci! Ale mi się marzy,
Że jeden jeszcze westchnął… pójdę tam — zobaczę,
Nie, nie, to było tylko konających drganie.
Tyle razy słyszałem z ich kolebek płacze,
Nie dziw, że mi się marzą.


KRZYŻAK

                        Lud cię woła, Panie.


TROJNAT

Tak, prawda — lud mnie woła i na króla święci,
Matko! matko Mindowy! spełnione twe chęci.
Cóż to? nie słyszysz, matko?… Nic nie odpowiada.
Rognedo! twego syna ziemia dziś pokryje.
Rognedo? cóż ty milczysz?
zbliża się do nieruchomie siedzącej ROGNEDY
                        Przebóg! jaka blada,
Nieruchoma, skościała — zimna —
bierze ją za rękę
                        Już nie żyje.

1829.




Przedmowa do I. wydania Mindowy i Marii Stuart

Ktokolwiek zechce przeczytać do końca dwa tomy niniejszych poezyj, przekona się, jak mało czytelnika sobą i własnymi uczuciami zatrudniam; usilnie kryłem się za osoby działające w powieściach, jeszcze mniej widać autora w dziełach scenicznych. Odczytując świeżo dramat Mindowe, wpadam na myśl, że pierwszym z zarzutów krytyka może być niedostateczność układu, drugim bezbożność, a oprócz tych zarzutów, iluż błędów wiersza nie wyśledzi oko wglądającego przez mikroskop gramatyka. Niech mi więc wolno będzie, uprzedzając krytyki, wyznać, że sam czuję najlepiej wszystkie niedostateczności dramatu Mindowe, a części przynajmniej błędów starałem się w Marii Stuart uniknąć. Mamże jeszcze z szczerszą otwartością postąpić? mamże wyznać, że Mindowe jest najmłodszym z płodów w dwóch tomach zawartych, napisany przed trzema laty, wtenczas, kiedy autor miał lat… Ale nie, zamilczę o wieku autora, bo to byłaby nadto słaba i bezużyteczna obrona i może by słusznie jakie z pism peryodycznych polskich, naśladując „*Edinburgh Review*” — (tylko samo bardziej błahe i nad bardziej błahym pastwiąc się autorem) powiedziało: iż kiedy nie na tytule dzieła, to przynajmniej w przypisach o przywileje małoletnich upominam się. I tak Mindowe powinien był wiecznie w tece dziecinnej pozostać; wiecznie by w niej pozostał, gdyby nie dziecinne moje przywiązanie do kilku scen pierwszego aktu i do całego aktu trzeciego. Ależ i w akcie trzecim, na który niejako uwagę czytelnika zwrócić usiłuję, pozostało mi tu uczynić przykre może dla wielu innych, ale dla mnie mało ważne wyznanie. Jeden z literatów, który dawniej przebiegał sceny Mindowy, uczynił mi zarzut, że scena, gdzie Mindowe porównywa Litwę z krajem Krzyżaków, a bogactwa swoje z bogactwem zakonu, jest naśladowaniem mowy Litawora w ślicznej Grażynie Mickiewicza. Pisząc tę scenę, miałem tylko przed oczyma kilka miejsc z kronik, kilka miejsc z historii Karamzina, gdzie nieraz z upodobaniem czytałem o dawnem ubóstwie królów i kniaziów. Nieraz książe Tweru albo Nowogrodu, testamentem rozpisując swoje skarby, jednemu z synów kubek, drugiemu szatę jedwabną, trzeciemu łańcuch daje w spuściźnie. Takie homeryczne ubóstwo królów ówczesnych, podało mi myśl wzmiankowanej sceny, i aby ją uczynić zupełnie oryginalną, dosyć było kilka ostatnich wierszy o zamku przemazać, dosyć było wyrzucić wiersz:


Nie dbam ja o bogactwa, o złoto nie stoję.

I ten drugi:


A tu patrz, Lutuwerze, jak posępne gmachy.

Wolałem przecież scenę nietkniętą pozostawić i wyznać, że bez upokorzenia dług myśli względem największego z naszych poetów zaciągam.

Dzisiejsi poeci muszą również jak dawniejsi w myślach spotykać się, a nawet częściej, bo malują wiernie naturę i serce człowieka; ta różnica tylko zachodzi, że dawniejsi naśladować chcieli i starali się, gdy drudzy przypadkowie naśladują, ile razy tego uniknąć nie mogą. I gdybyśmy każde dzieło geniuszu rozbierać chcieli, czyż trudnem byłoby powiedzieć, że Wallenrod sam jest szpiegiem Coopera, że opisanie charakteru Wallenroda jest opisaniem charakteru Lary lub Korsarza, z tą różnicą, że korsarz w napojach gorących ulgi nie szukał; że nareszcie, przystępując do drobniejszych szczegółów, krzyk Aldony umierającej w Wallenrodzie, jest krzykiem ostatnim i przeraźliwym Pariziny, a jednak pewny jestem, że autor zbliżenia obrazów nigdy nie dostrzegł i takie przystosowania, również jak błędy przez drukarzów popełniane prędzej w oko czytelnika, niż w oko autora wpadać mogą.

Ale z drugiej strony, ileż w tegoczesnych poetach nowych myśli? jaka moc zadziwiająca wynalezienia? słusznie Cousin w historii filozofii osiemnastego wieku powiedział: że wiek dziewiętnasty będzie bogatym w wielkich poetów, albowiem Bóg obfitą dłonią rozlał na ludzi nowe zasoby imaginacji; ale niesłusznie tenże pisarz dodał, że Bóg uczynił to jakoby dla wynagrodzenia ludzi za oschłość politycznych wypadków wieku; sądziłbym, że wiek ten będzie w wypadkach swoich poetycznym i że skarby imaginacji wylane zostały na świat celem usposobienia ludzi do wielkich czynów i przedsięwzięć, celem silniejszego popchnięcia dążności ludów.

Przekonany jestem na koniec, że wszelką bezbożność w słowach Mindowy odkrytą, uprzedzony chyba i płocho sądzący czytelnik na karb autora policzy. Trzebaż było, aby Mindowe w każdem słowie, lękając się obrazić czytelnika, obrażenia Krzyżaków lękał się? Wyrzeczenie się wiary, zerwanie z Krzyżakami, bulla papieska, w której Innocenty IV daruje królowi wszystkie kraje, jakie kiedykolwiek Mindowe mieczem pozyska na Danielu książęciu z Halicza, są to fakta z historii wyjęte. Te rysy były głównym zawiązkiem utworu, musiały więc pozostać, i śmiem dodać, że sceny te, jako żywcem z historii wydarte, są jedyną zapewne zaletą źle ułożonego obrazu.






Sen srebrny Salomei
Romans dramatyczny
w pięciu aktach






AKT I

/ Komnata w regimentarskim dworze. — Pan Regimentarz STEMPOWSKI i Pan LEON, syn Regimentarza, przy stoliku z papierami. — SEMENKO, kozak dworski, siedzi przy progu na ławce, otulony burką. /


REGIMENTARZ

Mój Leonie, już po Ave Marii,
Siadaj waćpan do tych ekspedycji.
Cóż tam piszą z króla kancelarii?


LEON

Rozkazują, byś rozesłał wici
Po Podolu jako regimentarz,
I z Grzyłowem się łączył Moskalem
Przeciw chłopstwu.


REGIMENTARZ

                        Odpiszę im z żalem,
Żem nie Moskal; pierwej pójdę na cmentarz,
Niżbym moję moc regimentarską
Miał połączyć z kozacką i carską,
Z którą król mię żąda zaprzyjaźnić.
Chcąc, jak widzisz mocanie, mnie zbłaźnić
Za to, żem był królowi posłuszny.
Cóż tam daléj?


LEON

                        Raport Gruszczyńskiego.


REGIMENTARZ

Czytaj wacan, bo to człowiek jest słuszny
I był dawniej moim szkolnym kolegą.
A dziś w mojej chorągwi mi służy.
Człowiek silnej ręki, człowiek duży!
Takich nie ma już dzisiaj na ziemi!
A są, to ich karty i kieliszek,
Już nie szabla z ogniami złotymi,
Nie koń bawi, harcujący przed szykiem.
Jak mi drogi ten święty Franciszek
Całuje sygnet.
Na pierścieniu dziadowskim z krwawnikiem,
Tak mi drogie serduszko w tym starcu!
Biały starzec — biały — jak kot w marcu,
A tak jeszcze ognisty…! Cóż pisze?


LEON

/ czytając list. /


«Ja i moi towarzysze,
Stanąwszy u Czarnego Kurhana,
Stopy Jaśnie Wielmożnego Pana
Całujemy. Wszystko dobrze nam idzie.
A na wielkiej piramidzie
Nie spisać słowo po słowie,
Co jeszcze zamiarów w głowie
I projektów, i zasadzek.
Naszliśmy na kilka schadzek
W lesie hajdamackiej czerni,
I tak się moi pancerni
Popisali jak zazwyczaj.
W jednej sotnik pewien, Nyczaj,
Zarąbany; w drugiej sprawie,
Gdzie nam rzecz poszła na rękę,
Przydybaliśmy Tymenkę.
I tak uszedł nam ciekawie,
Że jeszcześmy w zadziwieniu,
Na Salamandry w płomieniu,
Na Pliniuszowe bajeczki
Myśl i mentes obracamy.
Widziałem go sam przy kordzie,
W żupanku ze złotej lamy,
W kontuszu, ze krwią po mordzie
Kapającą jak berberys;
Lecz bestia w żar się rzuciła
Tanquam drago. De caeteris
Nie piszę. Chłopstwo jest czarne,
Krwawe, wściekłe i niekarne;
Wódką i miodem zalane,
Przez popy oszukiwane,
Karmione w cerkwiach proskurą
Śród krwi, mordów, których pióro
Dotknąć się boi w pisaniu.
Powiem też, że dzisiaj rano,
Będąc sam na harcowaniu,
Razem z jutrzenką różaną,
Z ogniem płonącej aurory
Do sławnego Wernyhory
Dotarłem. — Lecz żal się, Boże! —
Stary w samotnym futorze,
Nad którym dęby kołyszą
Swoje złote sybillińskie
Listeczki, nie wart tej famy,
Którą pieśni ukraińskie
Rozniosły, i z czem się słyszą
W kraju — i futor augura
Do Trofoniuszowej jamy
Nie umył się — choć i to dziura
W pobliżu dawnych kurhanów,
Pełna starych lir i dzbanów,
Mogłaby wiatrem przeszyta
Wydawać sybilne jęki.
Widziałem miecz Doroszenki
I złote końskie kopyta;
Sądzę, że są tylko z miedzi
W ogniu dobrze pozłocone.
Sam zaś starzec… w jamie siedzi
Spokojnie i rzeczy śnione,
Pełne szumu i zamętu
Rozpowiada bez talentu
Mieszanym chłopskim językiem.
Żeby zaś był czarownikiem,
Nie wierzę… Gdy na pytanie
De propriis, Wielmożny Panie,
Plótł mi, zwyczajnie gaduła,
Że mi żonka moja spruła
Kaftanik dawno zaczęty…
Że co do mnie, będę wzięty
Przez dwie chorągiewki w stepie,
Jak szczygieł i gil na lepie
W przerażeniu odrętwiały,
Że prócz głowy, będę cały
W grobie. — Na te przepowiednie
Spoglądam jako na brednie,
Nic z nich nie rokując złego,
A do krzyża się krwawego
W każdej niedoli uciekam.
Teraz na rozkazy czekam
Dalsze i jestem ostrożny.
A gdy Pan Jaśnie Wielmożny
Rozkażesz, to krew się zbudzi,
I będę ryzykował ludzi
I siebie…».


REGIMENTARZ

                        Poczciwy szlaga!


LEON

/ czytając list. /


«Kończąc list w zwykłym afekcie,
Który mi się z wiekiem wzmaga,
Jaśnie Wielmożnego Pana
Sługa, ściskam za kolana
I córce, co na respekcie
W jego domu kornie służy,
Z tej krwawej mojej podróży
Posyłam błogosławieństwo,
Zupełnie o jej panieństwo
I dalsze losy spokojny».


REGIMENTARZ

Poślę mu huf jeden zbrojny.
A ty, Lwie, napisz, niech czeka
I niech unika rozprawy,
Aż przybędzie z niedaleka
Chorągiew Kozaka Sawy,
To pójdziemy na pewnika.
Teraz niech boju unika,
W lasach lega, nie na stepie,
Ani na wietrznym wertepie
Harcuje… Dodaj dwa słowa:
Że Salusia jego zdrowa,
Że my go wszyscy kochamy,
Z tej Trofoniuszowej jamy
Złego nie rokując sobie,
Wszakże omenu ciekawi…
A jeśliby już był w grobie,
Proś go, niech głowę wystawi
I nie straci polskiej duszy,
A ja go wyciągnę za uszy.
Cha! Cha! bajkarz Wernyhora
Staremu naplótł powiastek…!
Pójdę do naszych niewiastek
Powiedzieć o tej potyczce
Z duchami… A ty… czy wczora
Oświadczyłeś się księżniczce?


LEON

Nie śmiałem, ojcze kochany!


REGIMENTARZ

Głupiś! Więc ja cię wyręczę.


LEON

Ojcze!


REGIMENTARZ

                        Aniś do kieliszka,
Ani do… Serce zajęcze!
Na sygnet świętego Franciszka
Przysięgam! Że cię zaręczę
Dziś jeszcze tym oto krwawnikiem.

/ Całuje pierścień i wychodzi. /


LEON

Semenko, siądź za stolikiem
I do Gruszczyńskiego napisz
Ekspedycją.

/ Wychodzi. /


SEMENKO

                        Dobrze, panie!
Zrzuca burkę i siadając przy stoliku, pisze.
*Złotyj Lach*… Ot czart i papież
Na moje edukowanie
Musieli łożyć pieniądze.
Oj, staremu ja szlachciurze
Taką wannę przyporządzę,
Takim pismem się przysłużę,
Taki bodiak mu przyczepię,
Że, oj wspomni on w purpurze,
Toj dziad, cały w krwawych ranach,
Jak mię kiedyś bił na stepie,
Szukając skarbów w kurhanach.
    Stary dziad! Żałosny sknera!
Bywało chłopy odziera
I plecy nahajem porze
A złoto w szkatule dusi…
Każdy dzień, mówi, wyorze
Perełeczkę dla Salusi
I turkusik da błękitny,
Albo pasek aksamitny;
Aż, powiada, moja córka
Cała w perłach i brylantach,
Będzie grzebała jak kurka
W księciach i grafach amantach.
Ot i wybrała szczyglica,
Nim szesnastu latek doszła,
Gacha, przy blasku księżyca,
Z którym sobie za mąż poszła
Bez barwinku i bez księdza…
Tam stary w stepach się pędza
Za wiatrem i rzezuniami,
A tu młokos dziecko plami
Na respekcie w ojca domu.
A ja… a ja… a ja ginę
Z miłości!
Nalewa szklankę romu i pije.
                        Hej! Szklankę romu!
Ot za tę jednę dziewczynę,
Gdyby słowo miłe rzekła,
Skoczywby jak czart do piekła,
Wyrezałby dwór i pany.
    Był ja niegdyś wychowany
Na hetmana, nie na chłopa;
Choć syn Gruszczyńskiego popa,
To, bywało, na kurhanie,
Kiedy koń nade mną stanie
A miesiąc w oczy uderzy,
To ja sobie śnił z rycerzy
Wielkie hufce, błyskawice,
Rusałeczki i księżyce;
Hej, i zamek na Ostrowie,
I hetmański miecz w alkowie;
A ja, wtenczas pan mieczowy,
Wyśnił sobie, snem widuna,
Od miecza jak od pioruna
Wyzłocone dno alkowy;
I w tej wielkiej ognistości,
W tym oblasku i rubinie,
Śnił ja siebie przy dziewczynie
Pełnej wiary i miłości;
A to była jakaś nowa,
Blaskiem miecza koralowa,
Jakaś wielka hetmanowa,
Jakieś serce bohaterne,
Zapalone, na śmierć wierne,
Na atłasach, na kobiercu
Bijące mi tuż przy sercu.
    A dziś, co ja? Kozak dworny,
Rześki, śmiały i przezorny,
I do korda, i do czaszy,
Lecz niedługo sługa laszy!
Hej! Kozaczek was nastraszy,
Pany Lachy! Taj w godzinę
Ruszy całą Ukrainę
I z królem ją rozgraniczy.

/ Wbiega panna Salomea Gruszczyńska /


SALOMEA

Semenko!


SEMENKO

                        Od jej słodyczy
Serce mi pęka… Szczo panna…?


SALOMEA

Troska jakaś nieustanna
Dręczy mię. Ciągłe sny miewam,
Chociaż przed każdem uśnięciem
Głośno Anioł Pański śpiewam.
Ciągłe sny, których pojęciem
Wytłumaczyć i pojąć nie mogę…
Ojciec mię także niebogę
Przestraszył tym Wernyhorą
I sen znowu spędził z powiek.
Powiedz mi, co to za człowiek?
Czy go znasz? Skąd mu się biorą
Te wróżby?


SEMENKO

                        Z ducha, panienko.


SALOMEA

Kiedy ja byłam maleńką,
To o nim słyszałam wiele…
Powiedz mi, czy on bywa w kościele?
Czy się modli do Najświętszej Panny?


SEMENKO

Czart wie…


SALOMEA

                        Czart wie? Ach! Jaki ty blady!
Lękam się go… Czy ty chory, czy ranny?
Ach!

/ Semenko nagle gasi świece, Salomea zlękniona ucieka. /


SEMENKO

                        Ptaszynę maleńką ja spłoszył…
Taj nie da z tą Laszką rady
Człowiek, póki się krwią nie spanoszył.

/ Siada znów na ławie i udaje drzemiącego. Wchodzą REGIMENTARZ i KSIĘŻNICZKA będąca u niego na opiece. /


REGIMENTARZ

Dosyć tu srebrnych blasków od księżyca,
Moja księżniczko, bo na to, co powiem,
Płoni się każda dostojna dziewica;
Mój syn przepłaci tej miłości zdrowiem,
Jeżeli serca dla niego nie ruszysz;
Chłopca mi, moja piękna panno, suszysz.


KSIĘŻNICZKA

Syn mię acana nazywa księżycem,
A księżyc ani suszy, ani grzeje.


REGIMENTARZ

Więc mi chłopczyna biedny oszaleje,
Ciągle pod twojem rozwidnionem licem,
Na białe, srebrne strzały wystawiony.


KSIĘŻNICZKA

Lecz mówi, żem ja księżyc jest czerwony.


REGIMENTARZ

Być może, moja dowcipna dziewczynko!
Czerwony, bo ty jesteś Ukrainką,
A ukraińskie miesiące w czerwieni,
Zresztą… Nie mogę w dowcip iść zapaśnie…
Jak się syn z białym miesiącem ożeni…


KSIĘŻNICZKA

/ przerywając /

Będzie zaćmienie wielkie… Miesiąc zgaśnie.


REGIMENTARZ

Dobrze…! Po ciemku kochać się będziecie.
Weź ten pierścionek…


KSIĘŻNICZKA

                        Zarzucę go w śmiecie.


REGIMENTARZ

Nie rób, acanna, sobie z tego śmieszek,
Bo to jest krwawnik mój święty Franciszek,
Sygnet cudowny przez dziada mi dany
A tak przez usta już wycałowany,
Że świętych rysów na nim ani śladu.
Usteczek twoich pierścionek, uwity
Z róż i perełek, będzie tak zużyty.


KSIĘŻNICZKA

Więc go drugiemu oddam.


REGIMENTARZ

                        Daj cię gadu!
Jakaś dowcipna…! Tego nie chcę wcale.
Powiedz mi, kiedyż wam hymen zapalę?
I wniosę pierwszy za zdrowie kieliszek?


KSIĘŻNICZKA

Jak się pokaże ten święty Franciszek,
Zejdzie z pierścionka i ślub da w kościele.


REGIMENTARZ

Czasu ci nie dam, dziewczyno, tak wiele,
Jutro mi staniesz przed wielkim ołtarzem,
Nie darmo jestem tu regimentarzem;
Zregimentuję was do posłuszeństwa…
Dziwno, że wszystkie waćpanny błazeństwa
Tak mi są miłe jakby głos słowika.


KSIĘŻNICZKA

Więc jako wdowiec oświadcz mi się z ręką,
A ja ci wrócę twojego krwawnika.


REGIMENTARZ

Co za szalona i głupia dziewczyna!
Jak to? Więc wolisz mnie niż mego syna?


KSIĘŻNICZKA

Nie wiem, co wolę, namyśleć się muszę.
Skowronków pełną wiosennych mam duszę.
Kapryśną jestem i trudną dziewicą.


REGIMENTARZ

Więc się namyślaj, moja kapryśnico,
Ale nad suknią, nie zaś nad małżonkiem.

/ Wychodzi. /


KSIĘŻNICZKA

Otóż zostałam z szlacheckim pierścionkiem
I sprawdzają się widzenia
I świat jest z duchami zgodny,
Bo krwawość tego pierścienia
Świadczy o tem, że to pierścień rozwodny.
Bo ta kropla z Dejaniry
Koszuli na mnie skapana
Dawno mi przez srebrne liry
Była już zapowiedziana.
Widzę na palcu człowieka
Ten pierścień; w ciało się wjada.
I do kości dłoń wypieka
I z węglem, z ręką upada.
Ach! i widzę, ach! i słyszę
Jeszcze głos lirnego dziada,
Co jak dumka na sen mię kołysze.
Ach! i wiosczaną ulicą
Leci rycerz — tak że chaty
Miecza jego błyskawicą
Oświecone świecą w sadach
Jak złoto-różane kwiaty…
    Ach! i śpieszy po lewadach
Dziad do wesela potrzebny,
Podarunek niosąc srebrny,
A za nim co…? Drużka trupia…
    O! Boże, jaka ja głupia,
Że o snach marzę ogniście.
Jak gdybym z duchami żyła,
Gdym na świecie rzeczywiście
Takie głupstwo popełniła,
Że choćby się teraz dręczyć
I być braną przez miłość lub trwogę,
To już ani się zaręczyć,
Ani żoną być nie mogę.
Spostrzegając Semenkę.
Jezu! Kozak się rozczuchał,
Zginionam… jeśli podsłuchał,
Jeśli mi stanie za świadka,
Że gdy słońce zejdzie z czoła,
To ja nie zawsze wesoła,
Ale czasem jestem smętna wariatka.
Semenko.


SEMENKO

/ udając, że się budzi. /

                        Czego potrzeba księżniczce?


KSIĘŻNICZKA

Świętojańskiego robaczka w różyczce,
Gwiazdy i kwiatu, rybki i motyla,
Feniksa, myszki białej, krokodyla,
Sługi i pana, smutku i zabawy…
Czy ty służyłeś pod chorągwią Sawy?


SEMENKO

Nie, ale znam go.


KSIĘŻNICZKA

                        Jakże on wygląda?
Czy na barana, czyli na wielbłąda?
Czy na kozaka, czyli na szlachcica?
Czy jest jak chmura? Czy jak błyskawica?
Czy z oczu jemu patrzy chłop czy książę?


SEMENKO

To patrzy, co mnie…


KSIĘŻNICZKA

                        Ach! To być nie może,
Bo tobie z oczu popowicz wyziera.


SEMENKO

/ na stronie. /

Ach! Ty proklata!


KSIĘŻNICZKA

                        Przebacz mi, ja szczera…
Z tobą się o ten pierścionek założę,
Że ty syn popa.


SEMENKO

                        A jak syn czarta?


KSIĘŻNICZKA

Jezu! Ten człowiek gotów mnie zadławić.

/ Ucieka. /


SEMENKO

Budesz ty sto hroszy warta,
Jak pozwolę się pobawić
Moim chłopom po zamczysku…
Jak z kosami potańcujem
Po nocy, na cmentarzysku,
Taj w sobie czarta poczujem…

/ Wychodzi. /



ZMIANA I

/ Las dębowy oświecony księżycem, między drzewami palą się ognie, i żołnierze polscy gotują strawę… albo czyszczą konie. Wchodzą na scenę STARY GRUSZCZYŃSKI i pewien wojak PAFNUCY. /


GRUSZCZYŃSKI

/ do obozujących. /

Na tej się leśnej lewadzie
Rozłóżmy, mości panowie,
Miesiąc do snu ludzi kładzie…
Trzeba dbać o koni zdrowie
I od rosy strzec pałaszy;
Zgotujcie jaglanej kaszy,
Zaśpiewajcie hymn powstański;
A śpiewem na Anioł Pański
Zakończyć tę wieczernicę…
I sza! noc przepędzić cicho,
Bo po lasach nie śpi licho
I można bez ostrożności
Zobaczyć swój łeb na tyce…
Bo to wojna bez litości,
Z orłami biją się krucy.
Wchodzi na scenę.
Mości wojaku Pafnucy,
Siądźmy tu na osobności,
Muszę pomówić z waćpanem.

/ Siadają. /


PAFNUCY

Słucham, stary mój kolego.


GRUSZCZYŃSKI

Więc bez eksordu żadnego,
Jak gdybyś był kapelanem,
(Co być bardzo może… bo się
Dominus vobiscum niby
Przebija w acana głosie)
Powiem ci, że jakieś grzyby
Smutku na sercu mi rosną.
Oto, panie, z przeszłą wiosną,
Gdy biły trąby wojackie,
Na hasło konfederackie
Nie poszedłem… Tak to bywa,
Że starość radzi leniwa
A potem żal człowiekowi.
Bar upadł! Bar upadł, mocanie!
Zaufali Chrystusowi
A upadli…!


PAFNUCY

                        Na kolanie
Pokutuj waść za te słowa.


GRUSZCZYŃSKI

Świątynia to purpurowa
Pokuty — pierś moja stara,
W której się serce rozpara
Na wszystkich szwach, krwią lejące:
Bo serce było gorące,
Jak zwyczajnie w starym Lachu,
Ufne… A teraz w przestrachu
Do chmur wygląda nieśmiało,
Pod bicz ofiaruje ciało
A jednak, ptaszyna licha
W piersi mojej ledwo żywa
O odwrócenie kielicha
Modli się. Bo kto używa
Żywota obok potoku,
Którym sprawy boże płyną,
Kto chce spokojny z rodziną
Swoją kość gdzieś gryźć na boku,
Wiejskich kosztować słodyczy,
Choć się nie policzą ludzie,
To się Bóg z takim policzy…
A już wspomniałem podobne
Aści o posępnym cudzie,
Który mi rodzinę drobną
Nastraszył… Rzecz niesłychana!


PAFNUCY

Chrystus do domku waćpana
Zapukał…?


GRUSZCZYŃSKI

                        Trzy razy! Trzy razy!


PAFNUCY

Mocanie, to są rozkazy,
Którym oprzeć się nie można.


GRUSZCZYŃSKI

Toż widzisz mię waść na koniu,
Choć rodzina o mnie trwożna,
Żona w ciąży — na ustroniu
Dom obok czarnego lasu.
A kiedym siadał na bryczkę
A dzieci aż pod kapliczkę
Biegły za mną, to się z pasu
Irysowego widomie
Odkryła jasność na domie,
Na którą dziatki łakomie
Patrzały, aż zdjęte strachem
Krzyknęły, że widzą nad dachem
Jakąś nową tajemnicę,
Jakąś gorejącą świécę,
Co je bardzo niespokoi,
Bo nad samym domem stoi,
Jak krwawe serce z płomyków.
Na co ja patrząc, zmaluchlał
I z dziatkami razem struchlał
Bo nad domem nieboszczyków
I nad chatą ludzi chorą
Często takie światła gorą.


PAFNUCY

Pan Bóg litośniejszy bywa.


GRUSZCZYŃSKI

Toć ja ufam, i leniwa
Dusza się krzepi nadzieją.
Wszakże gdybym tu ja zginął,
A duchy świecy nie zwieją
Z dworku, gdzie mi wiek przeminął
Tak słodko przy mej rodzinie,
Gdziem ja miał ojcowskie graty
Jeszcze wzięte na Turczynie,
A pod dąb mój rosochaty
Wodził gości… i pił kawę
W dawnych, starych roztruchanach,
Pacierz mówił na kolanach,
Córkom gotował wyprawę;
Jeśli to wszystko pójść musi
Z wiatrem… pomnij o Salusi,
Bądź dla niej jak ojciec szczery
I groźny jak ojciec drugi.
Bo to skrzydlate chimery
Gotowe złotymi cugi
Przybyć po nią z pieśnią słodką
I dzieciątko moje ciche,
Jakby jaką drugą Psyche,
Zrobić maleńką szczebiotką,
Którą za skrzydełka złote
Strzepotane Kupid chwyci.
A potem, gdy się nasyci,
To wypędzi na ciemnotę,
Rzuci gdzie jak dzban rozbity.
Pamiętaj! To dziecko krwiste,
Oczęta ma przezroczyste,
Zielone, jak selenity;
A zdają się na zuchwałość
Podwodzić szatańskie wzroki…
A taka płci wielka białość!
A takie gorsu uroki!
Że się boję o nią — boję!
Bardzo boję!


PAFNUCY

                        Bądź spokojny.


GRUSZCZYŃSKI

Powiedz, że ja przy niej stoję
Zawsze… choćbym pozbył ciała;
To w anielską palmę zbrojny
Stanę… I będzie słyszała,
Jeśli się złego dopuści,
Mój głos z piekielnej czeluści
Wołający.


PAFNUCY

                        Nie wróż smutnie.


GRUSZCZYŃSKI

Bo to widzisz, po tych dworach
Są Włochy dzwoniące w lutnie,
Ubrane w różnych kolorach,
Niby diabli w opalowych
Zbrojach… a wewnątrz zepsuci;
Ci dziewczątek świeżych, zdrowych
Szukają… żądłem je wabią,
Aż ptaszeczek im w gardło się rzuci.
A są jeszcze sztuką babią
Zajęte stare matrony,
Co porzuciły robrony
I kornety… A te dziecku,
Już ubrane po niemiecku,
Straszne czasem dają rady.
Gdy je widzę w strusich kitach,
Chodzące prawdziwe gady,
To bym się na tych kobiétach
Pastwił! Szelmy niegodziwe!
Prawdziwie są diablą milicją.
Wchodzi KOZAK regimentarski.
Skąd ty, Kozak?


KOZAK

                        Z ekspedycją
Od dworu.


GRUSZCZYŃSKI

                        Czemu twe ślipie
Takie jasne? Takie krzywe?
Czy się spił na jakiej stypie?


KOZAK

Witrom spity.

/ Odchodzi. Gruszczyński obraca się ku ogniowi i list czyta. /


PAFNUCY

                        Co się zdarza
Waćpanu? Bledniesz, czytając.


GRUSZCZYŃSKI

Pieczęć jest regimentarza,
Lecz list…? Czy on urągając
Pisał? Czy był śmierci blisko?
Hej, rozpalić tam ognisko!
Niech lepiej te charaktery
Wyczytam…


PAFNUCY

                        Nie zmieniaj cery.


GRUSZCZYŃSKI

Mocanie! Pies pod podwórzem
Nieraz lepiej traktowany!
Patrzaj! Nazywa mię tchórzem!
Na czyste Chrystusa rany,
Którym ja się krwią zadłużył,
Klnę się… Powiada, żem stchórzył,
Żem zleniwiał, że… sto beczek
Krwi mojej na ludzi tych głowie!
Piszą, żem z chłopami w zmowie.
Że… Będę mały człowieczek
Nie człowiek, jeśli przebaczę!


PAFNUCY

Daj aść — niech ja list zobaczę.
Bierze list.
To ręka i styl jest sługi.


GRUSZCZYŃSKI

Na pieczęć patrz! Krwawe strugi
Acherontu z ognia i krwi!
Na te słowa marszczę brwi
I trzęsę światem… Ja tchórz!
Otóż to tak, ludziom służ.
Nocuj w lesie pod namiotem,
To cię obrzucają błotem!
Otóż to tak z ludźmi tymi
Nowego serca i wiary!
Kazali ciągnąć w te jary,
Ciemny komin, loch na ziemi;
Gdzie wiem, że pewna zasadzka
I cała czerń hajdamacka
Zasadzona.


PAFNUCY

                        Więc im szczerze
Odpisz… Ja z listem pojadę.


GRUSZCZYŃSKI

Ja mazałbym po papierze?
Ja…! Oskarżony o zdradę
Nie krwią, życia fundamentem
Bronił się…? Lecz atramentem
I piórem z gęsi ogona?
Nie, mocanie! Krew czerwona!
Ten mózg pod chłopów obuszkiem!
Mózg i krew ta na ich głowy.
A potem duch purpurowy
Z rozdartą piersią nad łóżkiem!
I niech im Pan Bóg da zdrowie.
Ja tchórz… Na koń! Do szabel, panowie.

/ Wybiega i widać go ruszającego obóz. /


PAFNUCY

/ sam. /

O! Wielki Boże! Sprawdzać się zaczyna
Domowi temu wróżona ruina,
I Chrystusowe do drzwi zapukanie
Karcące, późne krwi ofiarowanie,
Spełni się jako straszliwa nauka
Dla czekających, aż Pan Bóg zapuka.
Leniwy starzec był, teraz ognisty.
Więc choć to pewno zmyślone są listy,
Teraz go w małej mogile położą
Za to, że wzgardził wielką sprawą bożą.
Lecz sądy boże są nieprzewidziane!
Cokolwiek będzie, piersią przy nim stanę.

/ Wychodzi. /



ZMIANA II

/ Noc. Ogród nad stawem, księżyc świeci. Wchodzi LEON w głębokiem dumaniu. /


LEON

To już ostatnia będzie schadzka nasza.
Ostatni raz czekam na nią.
Człowiek skarb serca rozprasza.
Każda chce mu zostać panią
Wieczną… a tego nie zgadnie,
Że gdy raz łatwo upadnie,
To później chyba pod kłódkę
Człowiek zamknie taką żonę.
    Na to dzieciątko stracone,
Jak na małą nezabudkę
Księżniczka patrzy z wysoka
I ze mnie nie spuszcza oka.
A kiedy uczyni wzmiankę,
To mię tak śmiechem uderza,
Jak gdybym kochał sielankę
I sam wyszedł na pasterza.
Sali prosta jest i wierna.
Ale w najprościejszej leży
Taka obłuda misterna,
Tyle głębokiej odzieży,
Taki kałkuł na dnie duszy.
Taki instynkt oszukaństwa,
Taka chciwość blasku, państwa.
Taka głęboka nauka
Zadawania ci katuszy,
Że wierność ich jest to sztuka,
W którą czart oczy pochował.
One wiedzą, że to ołów,
Co by samych archaniołów,
Wisząc u skrzydeł, zmordował…
One z tem na świat przychodzą.
Wiernością nudzą lub zwodzą,
Obdzierają nas z odwagi,
Liczą na litość! — od matek
Nauczone, że ten statek
I łzy, to są ich posagi.
Nim się ze światem obezna,
Każda wie, że woń w narcyzach
Jest drogą, że mąż ją zezna
I zapisze w intercyzach,
Ewikcjonując wyprawę.
Najprzód je widzisz ciekawe
Twego serca, słów niebacznych;
A do przyrzeczeń dwuznacznych
Podchwytywania umiętne;
Potem widzisz nagle smętne,
Ze łzą, co się w oczach kręci.
A pewne dziwnej pamięci,
Książki, gdzie w papier różany
Sam przez siebieś jest wpisany
Wszystkimi giesty i słowy;
Wkuty jak w kamień grobowy
W ich pamięć, już nie gorący,
Ale przez ten papier ssący
Z ognia, z kolorów wypity;
Kwiat zwiędły w sercu kobiéty.
    I ty, co z gwiazdy pochodzisz,
One dowiodą, żeś marny,
Głupi, żeś jak szatan czarny,
Że dla nich tylko się rodzisz.

/ Wchodzi SALOMEA. /


SALOMEA

Jakże dzisiaj twoje zdrowie?


LEON

Tak jak zawsze — ogień w głowie!


SALOMEA

Ty wczoraj już byłeś dziki.
Już na miłość niepamiętny,
Bardzo dla mnie obojętny.


LEON

Wczoraj to były ogniki,
Dziś ogień… Dziś gorszy jeszcze.


SALOMEA

Daj rękę — ja cię popieszczę.
Zamówię i uspokoję.


LEON

Nie, nie, słodkie dziecię moje,
Ot byś lepiej szła nabożna…
Do stu diabłów! tak nie można
Żyć dłużej! Czy my Cyganie?


SALOMEA

Powiedz, cóż się ze mną stanie?
Cóż ja nieszczęsna uczynię?


LEON

Co…? Miłość twoja przeminie.
Dasz sobie na świecie radę,
Pójdziesz za mąż, ja przyjadę,
Jeśli na wojnie nie zginę,
Przyjadę kiedyś w gościnę;
A ty wtenczas, moja miła,
Przyjmiesz mnie, będziesz za siostrę.


SALOMEA

Słowa twoje bardzo ostre…
Jam się dziś szczerze modliła
Za ciebie.


LEON

/ na stronie. /

                        Baran do rznięcia!


SALOMEA

Ty nie masz ani pojęcia,
Co to jest modlić się za tych,
Co nas gubią?


LEON

                        Rozkosz czysta!
Rozkosz aniołów skrzydlatych.
Dla drugich zaś krzyż i ognista
Męka, jeśli są modlitw niewarci…
Gdyby to wiedzieli czarci,
Mówiliby zawsze różańce.


SALOMEA

Ach! Piekielni obłąkańce
Więcej by litości mieli!


LEON

My nie jesteśmy anieli,
Ani ja… ani ty… mała!


SALOMEA

Jeśli ja tej gwiaździe widna,
To pewnie się rozpłakała,
Widząc mnie… jaka ja biédna!


LEON

Doskonała! doskonała!
Gwiazd wzywa! z kwiatami gada!


SALOMEA

Wiesz ty, dlaczego ja blada…?
Ja chora.


LEON

                        Cóż ci dolega?


SALOMEA

Nic…


LEON

                        Spuściłaś na dół oczy?
I łza ci po rzęsach zbiega?


SALOMEA

Ach! niechaj się ta łza stoczy…
Niechaj obmyje sumienie…
O Panie! Choć oburzenie
Czuję dla twojej srogości,
Jeszcze o trochę litości
Proszę, a to ci wynurzę
O czem dotąd same róże
I gwiazdy tylko wiedziały.
Otóż słuchaj… Na kawały
Serce się biedne rozpęta,
A jeżeli moja męka
Ciebie nie skruszy? to będzie
Cud… alboś ty jest narzędzie,
Którem Pan Bóg mnie ukarze.
    Dwa temu tygodnie… śnię ja,
Że matka moja mi każe,
Abym ja u dobrodzieja
Gruszczyniec, twojego taty,
Prosiła dla niej o konie,
Bo ją człek jakiś brodaty
Ściga, straszy, chwyta w dłonie
I… (rzekła to najwyraźniéj,
Jakby przestrachem wzdrygnięta…)
Jeśli się Salusia zbłaźni
A prośby tej nie spamięta,
To będę z dziećmi zarżnięta…
To rzekła i we mgłę wsiękła.
A ja zbudzona, przelękła
Myślałam, czy prosić, czy nie;
A najprzód wstyd był dziewczynie
Mówić o snach i o marze,
A potem: — (jak ja się ważę
Stać tu na takiej spowiedzi?)…
Myślę, jak tu nas odwiedzi
Matka — a spojrzy mi w oczy,
To mi rumieniec wyskoczy;
A ona słowo po słowie
Wyspowiada, drżąca trwogą,
I zapewne nic nie powie,
Ale na mnie spojrzy srogo,
Wzrok jak nóż w sercu obróci;
Zada mi boleści krocie;
Zacznie coś gadać o cnocie,
Z gorsu mi różę wyrzuci,
Każe włosy pleść inaczej,
Robotę na dzień naznaczy
I będzie patrzała z boku
Na łzy kręcące się w oku:
A ja… o Jezu kochany!
Nie będę już do altany
Mogła biegać nocną dobą,
Ani się widywać z tobą
Co wieczora pod tą brzozą,
Pod tą czarną altaneczką;
I może mię gdzie wywiozą,
Albo z jakim siejo-hreczką
Ożenią. To o tych rzeczach
Gadałam ja sobie w nocy
I spałam jakby na mieczach;
A budziłam się bez mocy,
Jak ukraińscy widuni,
Którzy ciągle widzą trupy.
    A wstydziłam się też kupy
Dziatek… i ślepej babuni…
Tu, gdzie takie toalety
I woskowane parkiety;
A ona, co po jaskółkach
Świegotaniu deszcze wróży,
Albo się w krześle na kółkach
Każe wozić po ogrodzie…
Tu ja… w atłasie, przy róży
U boku, ja, panna w modzie,
Ze złoconym wachlarzykiem,
Musiałabym (myślę sobie)
Wozić ją i ach… przy tobie
Mówić z nią chłopskim językiem,
Bo ona po polsku nie umie…
To bywało w sercu tłumię
Przestrachy moje tajemne,
Zgryzoty, przeczucia ciemne,
I te sny nazywam marą:
Lecz w noc i w godzinę szarą
Myślę i myślę o domu
Pełna niepojętej troski,
Ach… i do Matki się Boskiéj
Modlę we łzach i nikomu
Nie mówię, lecz drżę i płaczę.
    Otóż ja tej matki, panie,
Może nigdy nie zobaczę!
Bo dziś pod samo zaranie
Śniła mi się gdzieś, w pustkowiu;
Potem tu, cała z ołowiu
I w ołowianej spódnicy,
Niby z perłowej macicy,
Z jednej perły była cała.
A twarz zwiędła i schorzała
Także koloru ołówka
Była już jak trupia główka
Na krzyżu wyrysowana.
Tu szła, panie… tu… tą stecką…
A ja w tej róży schowana,
Drżąca jak maleńkie dziecko,
Które się przestraszy dziada,
Co główkę z liści wysadzę
A ujrzę, że ona blada
Idzie, to chowam się w ciernie,
Oczyma za nią prowadzę,
Zziębła i blada niezmiernie,
Cierniami cała pokłuta,
Bijąc się jak słowik w nocy,
Gdy w klateczce spadnie z druta,
Chce latać i nie ma mocy,
Tylko się trzepoce w klatce…
Tak ja, panie, mojej matce
Dziwiąca się, strzepotana,
Chowałam się w krzaku skryta,
Cała zziębła i rumiana,
Jak czerwona włóczka zwita
W kłębuszek… I cóż ty na to?


LEON

Sałynka, będziesz bogatą.
Srebrny sen bogactwo wróży;
A że się chowałaś w róży,
To dobrze; pisano w górze,
Że w twem życiu będą róże.


SALOMEA

I ciernie?


LEON

                        I ciernie będą.


SALOMEA

Otóż ty mię złotą wędą,
Panie, ułowiłeś sobie
I porzucić chcesz, jak widzę?
Ale póki ja nie w grobie,
To się ty nie możesz żenić.


LEON

Jak to?


SALOMEA

                        Bo ja cię zawstydzę:
Sama się będę rumienić,
Sama się wstydem ukarzę,
A ciebie publicznie oskarżę.


LEON

/ na stronie. /

Co słyszę! Wejdźmy z nią w targi.


SALOMEA

Słuchaj, i będą dwie skargi
Z jednych ust przeciwko tobie…


LEON

/ na stronie. /

Co ja z tą dziewczyną zrobię?


SALOMEA

Z jednych ust wyjdą dwa głosy.


LEON

/ na stronie. /

Ach, wyrywać teraz włosy!
I z boleści kąsać ręce…!


SALOMEA

I zaręczyny książęce
Ja zerwę… zerwę szalona!
Bom jest na to podmówiona
I udarowana mocą
Przez duchy… co tu w altanę
Weszły i tam się trzepocą
Jak gołębie krwią zwalane,
O ten liść otarte suchy,
Jakieś białe, krwawe duchy!

/ Odchodzi. /


LEON

/ sam. /

Co? Czy w obłąkanie wpadła?
Czy widzi krwawe widziadła?
Albo li też chce udaniem
I aktorskiem obłąkaniem
Sumienie ciężej przywalić?
Na Boga! to nowa sztuka
Niewieścia! Serce rozżalić,
Potem jeść je dziobem kruka
I rozdzierać, aż zaboli,
Aż własnej pozbędzie się woli.

/ Wchodzi SEMENKO. /


SEMENKO

/ na stronie. /

Podsłuchałem ich w altanie.


LEON

Ach! Semenko.


SEMENKO

                        Jasny panie!


LEON

Chodź tu, Semenko kochany,
Bóg mi cię pewno przysyła.


SEMENKO

/ na stronie. /

Skaży: czort.


LEON

                        Ot, z tej altany
Tylko co tu wyskoczyła
Tego Gruszczyńskiego córka,
Z którą ty nieraz mazurka
Tańczył… i tej młodej pani
Zasługiwał się, figlował.
Ja wiem, że ty nieraz dla niéj
Twoje dumki komponował
I pod oknem w torban dzwonił…
Ot, i teraz się zapłonił
Jak dziewczyna.


SEMENKO

                        Ta, czy druga!
Ja nie szlachcic, ale sługa,
Kozak pański, król na stepie,
Szukam, gdzie serce przyczepię,
A nie można? jeśli Laszka
Wyżej sobie okiem mruga
I złotego łowi ptaszka:
Tfu! to dla mnie ta czy druga!


LEON

Ja wiem… ale ta dziewczyna
Nie wyszła spod adamaszków;
To równa tobie chudzina,
A ty chwat do takich ptaszków.
Gdyby ty chciał, to by miał ją,
Spróbuj tylko.


SEMENKO

                        Czart by chciał ją!
Na co mi się piąć do państwa!
Z asawulstwa i poddaństwa
Kontent jestem… i ze służby
U panycza.


LEON

                        A mi już by
Ty szlachcianki tej odmówił!
Cóż, naprawdę, mój Semenko,
Jam z nią w tej altanie mówił
I serduszko miał pod ręką.
Kiedy wspomniałem o tobie,
Rzekła: «nie», ale tak cicho,
Że mnie aż porwało licho,
Bom ją kiedyś ja sam lubił…
Lecz takiej biednej chudobie
Nie mogłem (bobym się zgubił
U ludzi) oświadczyć z ręką.
Ot ja sobie z tą maleńką
Igrał, póki było można;
Lecz to dziewczyna pobożna,
Święcie w domu wychowana,
Gdyby ty miał ognia w kości,
To wyszedłby z nią na pana,
I przyszedłby do miłości.


SEMENKO

Zróbcież mnie, panyczu, panem…
Jeśli chcesz.


LEON

                        A chcesz, to zrobię:
Osadzę gdzie nad limanem,
Dam ci futor na początek,
A wam, jak biednej chudobie,
Bóg pomoże i dzieciątek
Wam naśle, które z zapału
Gniewnego ojca ostudzą.


SEMENKO

/ padając do nóg z udanym płaczem /

Nech tobi Boh!


LEON

                        Stój… pomału…!
Trzeba z tą perełką cudzą
Ostrożnie… chociaż to cuda,
Jeżeli nam się nie uda,
Jak się dobrze weźmiem oba…
Ona ciebie upodoba.
Ja wiem, znam ją, z iskier cała…
Gdyby teraz nie kochała,
To cóż, że trochę zaszlocha?
Jak przywyknie, to pokocha…
Jak z tobą w stepach zagości,
To step… ach! step, raj w miłości
Z taką szlachecką panienką!
Cóż, głupcze…? Cóż ty, Semenko?
Czy nie myślisz o kochaniu?


SEMENKO

Ach! ja, panie, w obłąkaniu!


LEON

Nie bądź głupi…


SEMENKO

/ znów rzucając się do nóg /

                        Ja twój sługa…


LEON

/ podnosząc go i biorąc pod rękę /

A co? a co…? Ta czy druga?

/ Wychodzą. /




AKT II

/ Noc miesięczna w ogrodzie. — Wchodzi KSIĘŻNICZKA i służąca ANUSIA. /


KSIĘŻNICZKA

Moja Anusiu, siądźmy w tej altanie…
Sama się boję chodzić po ogrodzie.


ANUSIA

Czy strach panience?


KSIĘŻNICZKA

                        Powiedz mi, czy w modzie
Teraz u ludzi słowików śpiewanie?


ANUSIA

Nie, panno, teraz w modzie klawikordy.


KSIĘŻNICZKA

Głupiaś! W zapachu kwiatów są akordy
I różne wielkie na świecie muzyki…
Powiedz mi, czy dziś w modzie są krwawniki?


ANUSIA

Tfu! To horrendum, małej szlachty kamień.


KSIĘŻNICZKA

/ dając jej pierścień Regimentarza. /

Więc mi ten pierścień krwawnikowy zamień
Za pierścioneczek chłopski, srebrny, gładki…
A choćby z kilku szkiełek były kwiatki,
Weź go i przynieś mi, proszę, do parku.


ANUSIA

Jak to? Prostego pierścionka z jarmarku?
Skądże księżniczce to dziwne zachcenie?


KSIĘŻNICZKA

Nie wiem; nie powiem, że miałam widzenie,
Bo widzeń żadnych ani snów nie miewam,
Choć często bardzo drzemię i poziewam,
Łowiąc ustami, jak mówią, skowronka…
Dlaczego ja chcę srebrnego pierścionka…?
Może mię jaki Kozak ze snu budzi,
Może ten kamień krwawnikowy nudzi,
Może na palcu krwi kolorem straszy…
Ach, zgub ten sygnet albo zjedz go w kaszy,
Albo gdzie zamień za pierścień najprostszy.


ANUSIA

Panienka moją ciekawość zaostrzy.


KSIĘŻNICZKA

Więc zrób z niej sobie do krosien nożyczki.
Anusia wychodzi z pierścieniem.
Róże i nieśmiertelniczki
To są moje lube kwiaty;
Adonisy i granaty
Lubię i z malw piramidy;
Lecz gdybym mogła z opalów,
Z pereł, brylantów, z koralów
Pleść jako Oceanidy
Wieniec na zielonej fali,
Albo z siarki, co się pali,
Robić powój pasożytny,
I włos długi, rozczesany
Owijać w ten kwiat błękitny,
Palący się, kwiat siarczany,
I pokazać się tej szlachcie
Taką, jaką w myślach jestem;
Nazwaliby mnie azbestem
I w moim ślubnym kontrakcie
Zawarowaliby sobie,
Że w domu ognia nie zrobię,
Wioski nie spalę zarzewiem.
Skąd mi ten duch? Sama nie wiem.
To wiem tylko, że mię nie to
Bawi, co tych ludzi krwistych
I że myśli mych ognistych
Mój dowcip jest zdawkową monetą.

/ Wchodzi ANUSIA bez pierścionka. /


ANUSIA

Ach! Panno, na nasz dziedziniec
Wjechał jakiś Ukrainiec,
Który oczy, serce grzeje
Swą rześkością, oka blaskiem.
Widziałam, jak przez aleje
Leciał z piorunowym trzaskiem,
A za nim jacyś pohańce
Nieśli czerwone kagańce,
Podobno jego lirnicy,
Dziady, w ognia błyskawicy
Świecące się jak upiory.
A śród lip, z jego żupana
Różne lały się kolory,
Niby od świętego Jana,
O którym panienka czyta
Widzenie.


KSIĘŻNICZKA

                        A mój pierścionek?


ANUSIA

O pierścionek panna pyta?
Zgubiłam.


KSIĘŻNICZKA

                        Zmów trzy koronek
A odniosą ci go duchy.


ANUSIA

A temu, co przybył, panu,
Jak dać imię?


KSIĘŻNICZKA

                        Zawieruchy
Imię, nazwisko kurhanu
A przydomek: ludu sława.
Ten pan, Anusiu, to Sawa.


ANUSIA

Sawa? Ten syn hajdamaki?
To on wyrznie nas, panienko.


KSIĘŻNICZKA

Chowaj się, Anusiu, w krzaki,
Bo już ciebie ma pod ręką.
Patrz, z regimentarzem idą
I mówią oba o rżnięciu.

/ Wchodzi REGIMENTARZ i SAWA. /


REGIMENTARZ

Przedstawię ciebie panięciu
Ładnemu…
Do Księżniczki.
                        Ty zaś, Cyprydo,
Lub Hebe, zaraz nam musisz
Nalać ze srebrzystej stągwi…
Jest to wódz lekkiej chorągwi,
Pan Sawa.
Do Sawy.
                        Tobie zaś powiem,
Że jej łatwo nie ukusisz,
Bo ją Bóg obdarzył zdrowiem
I dowcipem, więc jest harda,
Jako alabastry twarda.
Nie proś o nic, bo się słowy
Jak wężyk mały wymyka;
I nie wdawaj się w rozmowy,
Bo zapomnisz z nią języka;
I nie mów z nią o miłości,
Bo doświadczysz z nią trudności,
Bolu głowy, snów gorących
I takich feber trzęsących,
Że świat przeklniesz… Dodam i to,
Że jest z mym Lwem zaręczona.


KSIĘŻNICZKA

To fałsz.


REGIMENTARZ

                        Jak to! fałsz? kobiéto!
Zastanów się… Ty szalona!
Podstępna znowu jak liszka!
Na sygnet świętego Franciszka
Przysięgam, żeś mi przyrzekła.


KSIĘŻNICZKA

Sygnet rzuciłam do piekła.
Kto mi go wyrwie z płomieni
I odda, ten się ożeni.

/ Odchodzi z Anusią. /


REGIMENTARZ

Widzisz, fantastka dziewczyna!
Idzie za mojego syna,
Ale się jeszcze z tem chowa.
Cóż ty na to? Ani słowa?
Cóż?


SAWA

                        Jaśnie wielmożny panie,
Winszuję.


REGIMENTARZ

Chodź! Chodź, przy dzbanie…
Tak nie można… Nie można na sucho.


SAWA

W sercu mi teraz tak głucho
I tak ciemno, żem nie do kieliszka…


REGIMENTARZ

Na świętego przysięgam Franciszka,
Że ci serce to wnet rozweselę.


SAWA

Krwi dziś widziałem tak wiele!
Takie straszne nieboszczyki!
Taki mord i takie zbrodnie,
Że przez całe dwa tygodnie
Z obrzydzeniem na jadło popatrzę;
Pomnąc na te sine chłopczyki,
Na jakim one teatrze
Zakrwawionym czyniły horrory…


REGIMENTARZ

Co? widziałeś wyrżnięte gdzie dwory?


SAWA

Gruszczyniecki.


REGIMENTARZ

                        Ach! co mówisz mi wasan?


SAWA

Gruszczyńskiego chłop na wszystko rozpasan,
Przez jakiegoś obcego człowieka
Podżegnięty, wyrżnął całą rodzinę
I przed mieczem w step ciemny ucieka.


REGIMENTARZ

Ja tu mam na respekcie dziewczynę.


SAWA

Więc z rodzeństwa ta jedna została.


REGIMENTARZ

Jak to? Cały dom…?


SAWA

                        Rodzina cała
Bez litości w pień wymordowana.


REGIMENTARZ

Proszę! proszę wielmożnego pana…
Mam panienkę tu jego dorosłą;
Trzeba, aby się to nie doniosło
Do jej uszu.


SAWA

                        Nikt o tem nie powie,
Bom chorągwi zakazał surowie
Szerzyć strachu.


REGIMENTARZ

I widziałeś dom cały…?
Biedny ojciec…!


SAWA

                        O słońca zachodzie,
Widząc, że mi koń mój biały
Utyka, a Ukraińce
Zmęczeni, kazałem w chłodzie
Na górze, skąd widać Gruszczyńce,
Rozłożyć się obozowi;
Sam zaś ku temu domowi
Obrócony, na te ściany
Patrząc podupadłe, stare,
Choć dom był zorzą różany,
Choć lipy i pola jare
W słonecznem błyszczały złocie,
Choć… Ach! Dotąd jeszcze śledzę,
Czemu ja w takiej tęsknocie
Patrzałem na kwietną miedzę,
Idącą przez żyta i wzgórki,
Na te łany, i służebne
I pańskie, gdzie wróblów chmurki
Niby harfy szare, srebrne,
Ważąc się przez błękit blady,
Ulatywały na sady,
W korony śliw i czerechów,
Niby harfy pełne śmiechów,
Szmerów, świegotań i głosów;
Patrząc na te morza kłosów,
Drzewa, miedzę, wyznać muszę,
Że snów miałem pełną duszę,
Widzeń miałem pełne oczy.
Zdało mi się, że ów dworek
Powietrze błękitne broczy,
Że wróble jakiś paciorek
Nad tą kalwaryjską stacją,
Jakiś smętny Anioł Pański,
Jakąś smętną suplikacją
Śpiewają do Panny Marii.
    Zostawiwszy więc powstański
Huf, pasący stepów trawę,
Sam wziąłem kilku z rajtarii
I uczyniłem wyprawę,
Rekonesans na dwór Lacha.
    A jeśli przyznam się kiedy,
Żem w głąb serca wpuścił stracha…
Ja, co na czele czeredy
Rzucał się na działa, smoki
I na spisach brał pod boki
Żywe ruskie kanoniery,
I z ich bladej strasznej cery
Chorągwie robił straszliwe,
Okiem łyskające, żywe,
Z śmiertelnych ludzi zrobione,
To wyznam, że strach miał oczy
Większe i bardziej czerwone,
Że mój włos, jak wicher smoczy,
Wchodzącemu w to pustkowie
Wyżej podniósł się na głowie.
    Niechaj pan jaśnie wielmożny
Wystawi sobie ów domek
Taki cichy i pobożny,
Od nimf laszych, ekonomek
Ubrany w cebuli wianki,
W malowane na papierze
Obrazki, miedziane dzbanki,
Cynowe misy, talerze,
Na policach tak błyszczące
Około ścian jak miesiące
Czarodziejskie, rusałczane;
Teraz wszystko krwią zbryzgane,
Co uniknęło grabieży.
Trupy ludzkie bez odzieży
I na ziemi, i na łóżkach.
Na krwią ociekłych poduszkach;
Dziatki porąbane srodze
I na ceglanej podłodze
Porzucone, i z puchówek
Pierze śnieżące podłogi.
Sama pani… Widok srogi…!
Dziateczki swoje bez główek
Za nóżki zimne, zielone
Trzymała… ach! jedną raną
Zabita, bo otworzone
Miała żywota świątnice
I straszną płodu zamianą…
(Jasne stepowe księżyce!
Biorę was za krwawe świadki!)
Że łono tej polskiej matki
Od strasznego nożów cięcia
Wyszło na łono szczenięcia
I stało się psią mogiłą;
Bo i szczenię martwe było
Na dnie martwego żywota!
    Ojczyzno moja! o złota
Ojczyzno moja kochana!
W matkach twoich zarzynana!
I gubiona w matek płodzie!
Jeśli mój żywot na wschodzie
Czego wart, to Bóg to widzi,
Że go składam na ofiarę
I wszelką żywota marę
Składam, aż to, co mię wstydzi
We mnie, krew moja kozacza
Wypłynie sotkiem strumieni
I na węże się przemieni,
I ślady swe powytłacza
Mordem, ogniami i jadem;
A ja wtenczas wpadnę na nią
I zewrę się jak gad z gadem,
Aż się stepy rozkurhanią,
Zniknie czar, co łby podchmiela,
Prawosławna wiara zgaśnie;
A we mnie, jak w niszczyciela
Na jakim starym kurhanie
Stojącego piorun trzaśnie.
    Straszne to ofiarowanie
I ciała mego, i ducha…
Bo i we mnie zawierucha
I krwi strasznej słychać granie,
Bo miesiąców pozłacanie
Ja znam także w myśli ciemnej.
Bo ja także duch tajemnej
Pełny myśli o przeszłości;
Lecz to votum, nie śród gości,
Nie przed szlachtą przy kielichu
Zrobił ja, ale po cichu
Tam w jednej wielkiej komnacie.
Przed babką rodu, co biała
Za firankami siedziała
W alkowie, w ponocnej szacie,
Jakoby furia tajemna,
Dawno już głucha i ciemna;
A teraz, na ten mord smoczy
I krwotok z ciemnej alkowy,
Wytrzeszczająca te oczy
Tak, jak gdyby przed nią głowy
Dziateczek z włoski złotémi
Krwawe, biegały po ziemi,
Strasząc ją razem i bawiąc;
Jak gdyby im błogosławiąc,
Oczyma się podziwiała,
Że one gadzinek ciała
Są biegające i zręczne;
Przed nią i przed tym zegarem,
Który tam jak koło miesięczne
Zatrzymany strachem, czarem,
Poznawszy, że czas nie płynie,
Stał na północnej godzinie,
Do srebrnego ducha głowy
Podobny, w głębi alkowy;
    Przed wskazówkami, co sine,
Groźnie podniesione w górę,
Pokazywały godzinę,
Na którą Bóg przywiódł naturę,
Łańcuchem trwogi pojmał,
Krwią przeraził i zatrzymał;
    Przed tym zegarem, co łóżko
Sczerwienione opłomieniał
I przed tą martwą staruszką,
Której trup suchy skamieniał
I czarny jak zmyta chusta
Otworzone trzymał usta,
Krzyczące: gwałt i morderstwo!
Przysiągłem, że kawalerstwo
Polskie wygna krew kozaczą!
Że Ukrainki zapłaczą,
Na mój miecz, na mego konia
Rzucając klątwy i czary.
Bo ja będę jak miecz kary,
Kosa ścinająca błonia,
Orlica na pół rozdarta,
Mająca dwa serca i dzioby;
Człowiek z troistej osoby,
Z Lacha, z Kozaka i z czarta.


REGIMENTARZ

Hamuj się waćpan w zapale,
Bo się takie słowa ważą
Srogo w bożym trybunale;
A te twoje — aniołów przerażą.


SAWA

Jak to? więc ten mord…?


REGIMENTARZ

                        Mocanie!
Mam siłę i prawo miecza.


SAWA

Tam, gdzie krwi ohydna ciecza,
Znalazłem torban kozaczy,
A na tym były torbanie
Twoje herby.


REGIMENTARZ

                        Co to znaczy?
Śmiałżebyś na mój dom stary
Rzucać jakie podejrzenie?


SAWA

Nie, ale twoje kotary
I tych lip wiekowych cienie
Może dają cień jakiemu
Zdrajcy słudze.


REGIMENTARZ

                        Biada jemu…!
Bo jeśli go znajdę we dworze,
To mu na karku położę
Regimentarską rózeczkę.
Dotknę się go zimną ręką.


SAWA

Jest posłuch, że sam Tymenko
Kryje się w szlacheckich dworach,
Jak wilk nakryty owieczką,
I w różnych staje kolorach
Przed oczyma swego ludu,
Siłą rządzący fatalną.
A bunt, podobny do cudu
Ręką jakąś niewidzialną
Sprawionego, niby owe
Straszne napisy ogniowe
U Babilonii mocarza,
Napisane bez pisarza,
Tem okropniej szlachtę straszy.


REGIMENTARZ

Zmażemy ostrzem pałaszy
Te ogniowe dokumenta,
Które lud z czartem jurystą
Piszą ręką ciemną, krwistą…
A tak zmażem, że lud popamięta
I przelęknie się naszego pióra.
Gdzież jest, Sawo, ta krwawa bandura?


SAWA

Lirnik ci ją mój Bajda pokaże.


REGIMENTARZ

Pozazdroszczą mi koronni pisarze
Mego oka w sądzeniu tej sprawy.
Znajdź tu sobie co dziś do zabawy,
Bo się trudnić waćpanem nie mogę.

/ Odchodzi. /


SAWA

/ sam. /

Jako trąba uderzyłem na trwogę
I podniosłem serce w tym szlachcicu.

/ Wychodzi spoza altany KSIĘŻNICZKA. /


KSIĘŻNICZKA

Ach! Dwie gwiazd… Ach! Dwie gwiazdek po licu
Mi zleciało, gdyś mówił o rzezi.


SAWA

A do jakiej je przypiąć ferezji?


KSIĘŻNICZKA

Co, mój chłopku?


SAWA

                        Co, mój biały księżycu?


KSIĘŻNICZKA

Kiedyż nasze ogłosim wesele?


SAWA

Dziś, kochanko…


KSIĘŻNICZKA

                        Jak sobie podchmielę
Ukraińską wonią, tom gotowa
Przysiąc na to, żem twoją jest żoną.


SAWA

Sam czart na to jeszcze nie da słowa.


KSIĘŻNICZKA

Ach! Jak głupią byłam i szaloną,
Kiedym poszła za ciebie sekretnie.


SAWA

Kiedyś poszła, uczyniłaś szlachetnie;
Że się przyznać nie chcesz… jesteś Ewą.


KSIĘŻNICZKA

A rad by ty potrząść drzewo?
Co? Bo cierpisz na to srodze,
Że nie wiesz, jakie ja rodzę
Owoce?


SAWA

                        Jabłuszka winne.


KSIĘŻNICZKA

Drzewko jestem bardzo czynne,
Co dzień w kwiatach jak pochodnia;
Kwiatek nowy rodzę co dnia.
Róże, astry i narcysy.
Ale co raz w myślach minie,
To już jak napój zakisy
W listeczki się nie rozwinie.
Ach! Jaka ja byłam głupia,
Sekretnie idąc za ciebie!


SAWA

/ na stronie. /

Gniew się srogi we mnie skupia
Jak piorun.


KSIĘŻNICZKA

                        Pisano w niebie,
Że zawsze krzywo osądzę,
Zabłąkam się w zawierusze,
Wpadnę w dół, w lesie zabłądzę
I wybłąkiwać się muszę.


SAWA

Hej! Księżniczko na Ostrogu,
Czy panno, czy moja żono,
Pókiś tu na obcym progu,
Możesz sobie być szaloną,
Zimną, wzgardliwą, zalotną,
W tęczach od stóp aż do głowy.
Bo wiesz, żem człek honorowy,
Wprzód mię na kawałki potną,
Wprzód mi serce w piersiach zjedzą,
Nim się szlachcice dowiedzą
O naszem małżeństwie. Ale,
Choć nie mogę w trybunale
(Boś ty akt ślubny podarła)
Przez adwokackie się gardła
Upomnieć o moje prawa;
Chociaż wiem, że pierwej muszę
Chłopską z siebie wygnać duszę
I wysypać ci z rękawa
Me szlacheckie dokumenta,
Proszę cię, ach! nie bądź święta!
Nie bądź dla mnie tylko śmiechem,
Małżonki mojej zarysem,
Różą, bławatkiem, narcysem
I pożądliwości grzechem…
Lecz pamiętaj na mój statek,
Na cierpliwość pełną dumy;
I na rzecz miłosnej sumy
Wylicz mi dzisiaj zadatek.


KSIĘŻNICZKA

Co? Mój panie kredytorze?


SAWA

Posiadam ogniste morze,
Pełne pereł i korali,
Które widzę na dnie fali.
Jednej perły chcę, kochana!


KSIĘŻNICZKA

Nie, nic, tylko sama piana
Dla ciebie, małżonka cieniu.


SAWA

W diabelskiem ja odurzeniu.
Ach! raz, ach! raz tylko z ciebie
Trysnął płomień iskry boskiej…
Kiedy w rycerskiej potrzebie,
Puławskich broniąc odwrotu,
Ranny, w kołysce żydowskiej,
W chmurze świszczącego śrutu
Śród dwóch rumaków wiszący,
Kazałem się jako krwawy
Sztandar w ogień gorejący
Nieść… I krzyczał hasło Sawy,
Gdym jak bachur z tej wyprawy,
Gdziem niejeden dostał siniec,
Przyjechał na wasz dziedziniec,
Zawsze w tej kołysce siedząc,
W pokrwawionych na łbie chustach;
Blady, bo przez dwa dni nie jedząc;
Żółty, głód miałem na ustach;
Straszny, bom był cały w ranach;
Brudny, bom spał na kurhanach;
Głupi, bom o świecie nie wiedział
I kręciło mi się w głowie;
Śmieszny, bom w kołysce siedział;
Hardy, bom nie dbał o zdrowie,
Ni o piękność kawalera;
To wtenczas, ty byłaś szczera,
Potulna jak małe kotki.
W zamku u staruszki ciotki
Sama, bywało, w garnuszku
Warzysz mi kaszę jaglaną;
I widziałem cię co rano
W zorzach różanych przy łóżku;
Ach! i byłbym na kolano
Upadł jak przed bohomazem.


KSIĘŻNICZKA

Pięknym skończyłeś obrazem!


SAWA

Oszukałem się na tobie.


KSIĘŻNICZKA

Oszukaliśmy się razem.


SAWA

Kiedyż tej okropnej próbie
Koniec położysz?


KSIĘŻNICZKA

                        Pomyślę
I wynajdę coś w umyśle…
Odpowiedź wariatki godną.
Słuchaj… póty będę chłodną,
Jak wąż ci uciekać śliski,
Póty na męża utyski,
Na twe skargi będę głucha
I będę czysta jak mniszka,
Aż z ręki ognistej ducha
Pierścień świętego Franciszka,
Pierścień z krwawej kornaliny
Zerwiesz… Na koniu tu wjedziesz
I przez drugie zaręczyny
Mnie zaręczoną rozwiedziesz…
Słowiki na ranek kwilą.
Bądź zdrów.

/ Odchodzi. /


SAWA

/ sam. /

                        Bądź zdrowa, Sybillo.
Wymyśla różne przyczyny,
Ucieka się do wykrętów.
Ale serce tej dziewczyny
Chłopstwa się mojego boi.
A utrata dokumentów,
Które mieli ojce moi,
Co ród od Calińskich wiodą,
Jedyną mi jest przeszkodą.
Ach! Ukrainę przewrócę,
Kurhany wszystkie rozwalę
A z dokumentami wrócę.

/ Odchodzi. /

/ Wchodzi LEON. /


LEON

/ sam. /

Ojciec mój w wielkim zapale,
Zachmurzony, nic nie gada,
Tylko w swoim gabinecie
Poosobno ludzi bada.
A mnie wielki strach napada,
Czy to już nie dziewki skarga?
Ach! To ona — list mój w ręku.
Sam jej widok za serce mię targa.

/ Kryje się za altanę i przez cały ciąg sceny zostaje na stronie. Wbiega SALOMEA w bieli, w wianku z rozmarynu, ubrana jak do ślubu. /


SALOMEA

Ach, jak od słowików jęku
Kołysze się cały staw…
Jaka woń tych róż i traw!
Jak leci w usta! na czoło!
Ach! ach! jak mi wesoło!
Ach! ach! jak mi wesoło…!


LEON

/ na stronie. /

Nieszczęśliwa, a szczęściem spojona!


SALOMEA

Ten listek włożę do łona.
Tutaj w białym gorseciku,
Tu siedź w tajemnym kąciku,
Gdzie jedna róża czerwona,
Jako lampa zapalona,
Rzuca na mnie takie blaski
I tak opłomienia szyję,
Jak dno filiżanki saskiéj,
Z której mój gołąbek pije
I cały się złotem rumieni.
Ach! ach! ze mną się Leon dziś żeni!
Ze mną żeni się Leon sekretnie!


LEON

/ na stronie. /

Niech mi kto łeb teraz zetnie
I rzuci Meduzy głowę
Na trzewiczki atłasowe.


SALOMEA

Jeszcze nie czas. Jak ta sina
Gwiazda nad topolą stanie,
To będzie ślubu godzina.
A pod różane zaranie,
Sama wracając z cerkiewki,
Na tem miejscu sobie stanę
I pomnąc na smutek dziewki,
Na me serce oszukane,
Na wstyd, bom wstydu się bała,
Będę z radości płakała.


LEON

/ na stronie. /

Szelma ze mnie!


SALOMEA

                        Ach, Boże mój!
Dlaczego ta noc taka cicha!
Dlaczego tych gwiazd taki rój?
Dlaczego jedna, zda się, wzdycha?
A druga leci gdzieś z daleka?
A trzecia krwawa jak pies szczeka
I na błękitach mi ujada;
A czwarta — ach! a czwarta spada,
I nad Gruszczyńcami zgasła.
Ledwie żem z trwogi nie wrzasła,
Widząc tę gwiazdę przy zgonie
Jak główkę ducha z oczami.
Ach! jak tam smutno w tej stronie!
Jaka mgła nad Gruszczyńcami!


LEON

/ na stronie. /

Każde jej słowo rozdziera.


SALOMEA

Czy tam w domu kto umiera?
Czy kto leży konający?
A ta gwiazda… Anioł złoty
Po duszę przylatujący!
Ach! ach! pełnam trwogi i tęsknoty.


LEON

/ na stronie. /

O! słowiczku! o! skończ to śpiewanie!


SALOMEA

Przez głębokie się wsłuchanie
W powietrze, wsłuchałam w trwogę.
Ach, cóż ja? Ja nic nie mogę!
Co się ma stać, to się stanie.
Ach, jak smętnie, jak mi parno!
Jak mi smętnie, jak mi czarno!
O! stróżu, święty aniele,
Pamiętaj, że dziś moje wesele.

/ Wybiega ku wiosce. /


LEON

/ wychodząc spoza altany. /

Wesele… Ohydna sprawa!
Z Semenką ślub malowany
Przez spitego księdza dany,
Bez świec, skrycie, potajemnie.
I moje miłosne prawa
Ten chłop zrodzony nikczemnie
Będzie nad nią miał po ślubie.
On podejmie, co ja gubię:
Nie diament szlifowany,
Ale perłę czystej rosy;
Nie tęczę, ale jej włosy;
Nie rubin w ogniach, różany,
Ale usta jej… maliny;
Nie strojną w tony gitarę,
Ale czysty głos dziewczyny,
Który mu przysięże wiarę
I dotrzyma, gdy przysięże.
A ja co mam…? Włosy… węże!
Oczy, jak szatańskie bielma,
Głos, co mówi mi, żem szelma,
W sercu ranę i nóż w ranie;
I twarz, którą krew porzuci,
Która na szelmy nazwanie
Jak słonecznik się obróci.

/ Wchodzi REGIMENTARZ. /


REGIMENTARZ

/ z daleka. /

Panie Leon!


LEON

                        Ojciec woła.


REGIMENTARZ

Panie Leon!


LEON

                        Tu jestem w altanie.
Jakie grzmiące i ponure wołanie?
Co, mój ojcze?


REGIMENTARZ

                        Lud nasz cały dokoła
Zbuntowany… Mój pop stanął na czele.
Wczoraj noże święcono w kościele.
Czy wiedziałeś, że tam takie święto?
A Gruszczyńce…


LEON

                        Co, mój ojcze?


REGIMENTARZ

                        Wyrżnięto.


LEON

Dom Gruszczyńskich?


REGIMENTARZ

                        Naszych starych sąsiadów.
A wiesz, synu, kto zgrają tych gadów
Rządzi? Wieszli, kto Tymenko się zowie?
Zgadnij acan; bo ani ci w głowie
Taka myśl… Zgadnij, synu kochany?
Oto kozak twój Semenko, poznany
Po tej krwawej bandurze.

/ Wyjmuje spod kontusza bandurę kozacką. /


LEON

                        Chrystusie!


REGIMENTARZ

Wczoraj napadł w ogrodzie Anusię,
Która niosła mój pierścień z krwawnikiem,
Wyrwał jej z rąk, i chciał palec nożykiem
Uciąć dziewce, jeżeli zakrzyczy;
Potem kazał nie mówić nikomu
I ten pierścień tajemniczy,
Święty, uniósł z mego domu
I będzie nim łotr wierutny
Oszukiwał szlachtę małą.


LEON

Gdyby zaraz…


REGIMENTARZ

                        Łotr obrótny!


LEON

/ na stronie. /

Wyjechawszy na noc całą,
Jeszcze mógłbym go dogonić:
Ale musiałbym odsłonić
Moję haniebną intrygę…


REGIMENTARZ

I cóż myślisz?


LEON

/ z pomięszaniem /

                        Ojcze drogi…
Na stronie.
Ach, z czartami wszedłem w ligę!
Ani cofnąć teraz nogi,
Ani wprzód uczynić kroku…


REGIMENTARZ

Patrzałem na ciebie z boku…
Waść mi dziwnie zamyślony…?


LEON

Ojcze, daj mi dwa szwadrony.


REGIMENTARZ

Jak to? A twoje wesele?


LEON

Jutro czekajcie w kościele,
Przyjadę na czas z pierścionkiem.


REGIMENTARZ

Idź Waść.

/ LEON odchodzi. /

                        Za moim skowronkiem
I ja stary ptak polecę.
A teraz bożej opiece
Polecam mojego ptaka,
Syna mego jedynaka!




AKT III

/ W domu Regimentarza. Wchodzą REGIMENTARZ, SAWA i KSIĘŻNICZKA. /


REGIMENTARZ

Czas teraz, mospanie Sawo,
Czynnie zająć się wyprawą
I buntowi uciąć głowę.
Czas pokazać w ciemnym jarze
Wielkie miecze koralowe,
Jak dawni regimentarze
Ukraińscy i podolscy.
Czas pokazać, żeśmy polscy
Posiadacze tej krainy,
Choć bez hełmów i kirysów;
To wszakże nie do pierzyny
Tylko i nie do kieliszka;
Ale naszych cór, narcysów,
Na świętego klnę Franciszka!
Nie damy chłopom za żony.
Syn mój, wziąwszy dwa szwadrony,
Przed nami zamiata pole
I pewnie się na rosole
Rusałczanym nie rozpieści…
A sądzę, że lada chwila
Od Gruszczyńskiego nam wieści
Nadlecą — pewnie się stary
Na erudycją wysila
A szablicą przygasza pożary.
Do księżniczki.
Ty zaś, moja piękna Parko,
Wiń nam żywota przędziwo.
Gdybyś była sprawiedliwą,
To bym cię regimentarką
Ogłosił na kraj okolny,
Gdy sam jako hetman polny
Po rosie w pole wyjadę…
Ale panienka ma wadę!
Ma wadę; pierścionki gubi…
Kto taką stratną poślubi,
To kiep…


KSIĘŻNICZKA

/ spozierając spod oka na Sawę. /

                        Czy słyszy pan Sawa?


REGIMENTARZ

On się jeszcze rozpoznawa,
Ale nie zna się na tobie,
Boś ty mu ni siostra, ni żona…
Cóż? tęskno ci bez Leona?
Ślubny wam dzień przyozdobię
I wyjaśnię wam świetlicę
Łbami Kozaków na tyce.


KSIĘŻNICZKA

Tateczku… A czy pan Sawa
Będzie pochodnią w lichtarzu?


REGIMENTARZ

/ gładząc ją pod brodę /

Cóż to, mój regimentarzu?
Jaka ty już w myślach krwawa!
Ledwo dzisiaj na urzędzie
A już rączki masz łabędzie
Zajęte głów zdejmowaniem?


KSIĘŻNICZKA

Owszem, chciałabym rozdawać.


REGIMENTARZ

Cicho! Bądź z uszanowaniem…
Widzisz, Sawo, te ptaszęta
Trzeba śmieszkami napawać.
Na żartach się nie poznawać;
To one swem świegotaniem
Przez różne szpaczków talenta
Smętny czas, grożący nocą,
Żywo po anielsku złocą,
I zdaje się, gdy świegocą,
Że ta ziemia cała gajem
Zielonym, gwiazdą i rajem;
Gdzie za teatru kurtyną
Ludzie lepsi za kraj giną.
Wchodzi PAFNUCY z pałaszem Gruszczyńskiego w ręku.
Cóż to znowu za szlachcic obdarty?


PAFNUCY

Od Gruszczyńskiego przychodzę.


REGIMENTARZ

A Gruszczyński?


PAFNUCY

                        Pozostał na drodze.


REGIMENTARZ

Powiedz wszystko i bądź z nami otwarty;
Tobie z oczu nieszczęście wyziera.
Umarł starzec? czy umiera?
Czy przez chłopstwo gdzie w sztuki rozdarty?


PAFNUCY

Jasny panie, posłuchaj cierpliwie
A uderzę ci chrapliwie
(Tak, że zadrży serce mężne)
W nieszczęścia trąby mosiężne.
    Wczoraj, panie, po twym liście
Otrzymanym starzec biały
Ruszył się jak lew ogniście,
Gotów targać świat w kawały.
«Co, ja tchórz?» — krzyczał — «ja, stary
Rotmistrz służący za Sasów?
Mnie każą wychodzić z lasów?
W twarzy i w gestach Regimentarza widać zadziwienie.
Ciągnąć przez lochy i jary?
Gdzie ledwie węże się toczą
Po kwiatach wstążką błękitną?
Gdzie rzezunie nas otoczą,
Z gór wystrzelają, w pień wytną
I głowy nasze na tykach
Postawią żonom przed oczy…»
                        Tak krzyczał, a na uboczy
Przy gwiazdach, wielkich świecznikach
Srebrnych, które ogonami
W niebie wisiały nad nami,
Zwierzyć się przede mną szukał
Z omenów, jak mu do dworku
Po trzykroć Chrystus zapukał
We drzwi, dwakroć we śnie zastał,
A raz zastał na paciorku;
Tak, że po stukaniu nastał
Wielki strach, i czeladź cała,
Matka, nawet dzieci drobne,
Owo stuknięcie żałobne,
Groźne, po którem nastała
Cisza w domu i na dworze,
Wzięli za stuknięcie boże.
«Jakoż — mówił do mnie stary —
Była to dla mnie nauka,
Abym poszedł pod sztandary,
Bo Pan do drzwi moich puka,
Pokazuje w kraju łodzi
Tonące ludzie w rozpaczy;
I sam w domek zajrzeć raczy,
Sam po rycerza przychodzi».
«Jakoż» — mówił — «mam ufanie,
Że na werbunku nie zginę».
To, jaśnie wielmożny panie,
Z jego ust słyszałem wczora,
Potem swoję mi dziewczynę,
Służkę u twojego dwora,
Polecił: i wnet z lewady
Pod rosę i księżyc blady
Ruszyliśmy, czyniąc pilny
Marsz, ażebyśmy o wschodzie
Przeszli cicho jar mohilny,
I o irdynieckim brodzie
Zachwycić mogli gdzie wieści…
Rano… (Ach, panie! w boleści
Mówić nie mogę!) nad rankiem,
Pod brzóz już ostatnich wiankiem
Jeszcze się zatrzymał stary,
Jeszcze mi tam swoje mary,
Swoje sny i wizje chore,
Oraz starca Wernyhorę
Z wróżbą o dwóch chorągiewkach
Przypomniał. A w leśnych drzewkach
Był dziwny z powieścią związek,
Jakieś szeptanie gałązek,
Szmery stłumione półgłośne;
Jakby śpiewania żałośne
Przez duchy tych drzew czynione
Na kwietnem lewad wybrzeżu,
Jakby po starym rycerzu
Jakieś głosy utęsknione,
(Które jeszcze w uchu słyszę)
Radzące staremu na ciszę
I spoczynek… Wtem z rozłogów
Podniosło się słońce złote,
Na kształt mojżeszowych rogów
Ubrane w ogniste słupy;
I wiodło nas na robotę
Mieczową, którą już kupy
Kawek i wron, i szulaków,
Zwite koło naszych znaków
Czarną koroną piekielną,
Okrakały za śmiertelną.
    Rota za rotą sprawieni,
Wszyscy dobrzy przyjaciele,
Jechaliśmy — on na czele
Z chorągwią… I w jar ów głuchy
Pełny deszczowych strumieni,
A po ścianach czarny, suchy,
Bokami słońcu zakryty
Wjechaliśmy, tak że słońce
Ozłociło nasze kity
I same sztandarów końce:
A ciemność jaka w kościołach
Panuje, grobowej bliska,
Na naszych leżała czołach;
Gdyśmy przez te uroczyska
Ciągnęli, żując myśli surowe;
    I tylko kopyt iskrzyska,
Gdyśmy podkowa w podkowę
Za naszym wodzem lecieli,
Albo blask od karabeli,
Swoje ognie piorunowe
Na ciemne jary te kładły;
Jakby tam furie u skały
Z ognistymi prześcieradły
Na nasze ciała czekały,
Tych ludzi mających ginąć
Gotowe w płomień owinąć.
    Około dziewiątej rano
Przyjechaliśmy nad duże
Serca wód, wielkie kałuże,
Stawek, gdzie nam po kolano
Woda oraz grząskie błoto
Lgnące pętało rumaki…
Tam starzec z chorągwią złotą,
A za nim pomniejsze znaki
Wbrodziły… A wody śpiące
W srebrne się wielkie miesiące
Rozeszły; jakby, o panie!
Niosąc nasze pożegnanie
Ojczyźnie gdzieś stojącej na brzegu…
    Bo wtem, nie strzegąc szeregu
Ładu i żadnej komendy,
Przyszedłszy nie wiedzieć którędy,
Pokazał się lud gruszczyniecki.
    Ci się wężowymi stecki
Zlewali z gór na Polaków;
Ci się z jałowcowych krzaków
Ukazali, strasznej cery
Podpiłej… sinozielonej.
Rzekłbyś, że na ziemi onej
Jałowców ciemne ogrojce
Przeradzają się w siekiery,
W noże i w spisy, i w zbójce…
Że te straszne jaru ciemnie
Całe się krwią zarumienią,
I wyreżą się wzajemnie,
I w dwie mogiły zamienią…
Że ze srebrnego jeziorka
Zrobi się teatrum nowe,
Na którem śmierć jak aktorka
Swe tragedie purpurowe
Będzie odgrywać w ciemności;
Krwawe sztandary pozwiesza,
Ludzką kość do wilczej kości,
Ciała ludzkie z psimi ciały
Ohydną ręką pomięsza;
I temu, co trupy wskrzesza
A niebios jest gospodarzem,
Takim okropnym cmentarzem
Ta ohydna monarchini,
Mająca świat w panowaniu,
Przy wiekuistem wskrzeszaniu
Litość albo strach uczyni
I horror… Pierwszy Gruszczyński,
Obejrzawszy gór załogę
I cały lud ukraiński,
Któremu nie mógł podołać,
Kazał długo i na trwogę
Żałośnie w trąby zawołać;
A dotąd nie wiem, na kogo
Wołał — trąb serdeczną trwogą
I tem tak żałosnem graniem?
Bo mu góry z urąganiem
Odpowiedziały o męstwie
Próżnem, gdzie moc taka wroga…!
Więc sądzę, że Pana Boga
O swojem niebezpieczeństwie
Trąbami on zawiadamiał;
Więc sądzę, że pierwej duchy
Na powietrzu gdzieś rozgramiał
I bił o anielskie słuchy
I był w niebie, nim na świat powrócił,
Porwał sztandar i na wrogi się rzucił.
    I z białą głową odkrytą
Leciał gnany naszym gwarem
I krzykiem… (a nie słowiczy
To głos, kiedy szlachta krzyczy,
Pędząc zbrojna do ataku!)
Już wódz na czele orszaku
Dobył się z grząskiego błota,
Już koń się wspinał na brzegu,
Już chorągiew wielka, złota
Burczała, już rąbać zaczynał
I powietrze już zarzynał
Jęczące od szabli zamachu.
Wtem stanął i bladość strachu
Twarz mu oblała i rosła,
Z ust próżne wypadły dźwięki,
Sztandar złoty wypadł z ręki,
Miecz na tasiemce zawisnął;
A krew, co się wprzód podniosła
Tak, że rumieniec wytrysnął,
Wróciła trwożna do łona,
I bladość straszna, zielona,
Bladość, co nigdy na Lachu
Nie występuje — ohydna!
Bladość, która w nocy widna
Na złodzieju, bladość strachu
Zielona i ołowiana,
Pierwszy raz wtenczas widziana
Przeze mnie na polskiej twarzy,
Przeraziła nas husarzy
I mróz nam przeszedł przez kości.
Bośmy się zlękli bladości
Takiej czarnej, ołowianej,
Na twarzy wodza widzianej.
    Bo ta przy srebrnym warkoczu
Twarz biała jak u komety,
Bo w twarzy te węgle oczu,
W oczach te wzroku sztylety
I krwią, i ogniem czerwone,
Gdzieś na powietrzu utkwione,
Wylatujące z rozłogu,
Gdzieś utkwione… jakby w Bogu,
Dziś widzę…
                        Teraz was proszę
Jeszcze o chwilę cierpliwą,
Bo starca pałasz przynoszę;
Więc i mękę jego żywą
Mymi słowy wszczepić muszę
Jego mścicielowi w duszę.
Niech tego ojca obraza
Przejdzie w serce, w dłoń człowieka;
Niech ten kawałek żelaza,
Który rdza wieków powleka,
Znajdzie tu ręce gorące.
I niech te umierające
Stare tureckie turkusy,
Gdy je polskie ręce chwycą,
Znów swe oczy rozbłękicą.
Niech tej klingi kolor rusy,
Gdy nią człowiek krzyż uczyni,
Znów swoję twarz rozrubini,
Jak piorun polskich pałaszy,
I świat krzyżem czerwonym przestraszy.


REGIMENTARZ

Zawiesiłeś nas ciekawych
Nad przepaścią pełną strachu
I widm jak upiory krwawych.


PAFNUCY

Mówiłem wam, że w zamachu
Szabli, lecąc na gromady,
Starzec, stanął… Stał się blady,
Głuchy, jakby skamieniony,
Wysoko gdzieś zapatrzony,
Jak na kruki, jak na wrony,
Na słońce i na niebiosa,
Na anioły i na Boga.
A na niego szedł las wroga,
Gromada spis złotowłosa;
Las niby jakiś bez liści,
Który słońce rozogniści
I na wierzchołkach oświeci;
Las w środku pełny zamieci
Od mgieł zawiany posępnych;
Las tajemnic niedostępnych
Z girlandą ognia na głowie;
A w tej girlandzie, o! Boże!
Słuchajcie, mości panowie!
I dajcie też Wernyhorze
Świadectwo, że widzi, co gada:
Pośród spis dwoje główeczek.
Jedna i druga tak blada,
A tak utkwione na tyce,
Że z tych dwojga dzieciąteczek
Były dwie płonące świéce
I dwa umarłe księżyce
Śród straszliwego ogrojca;
Dwie główki ścięte po szyje,
Szły prosto, prosto na ojca,
Jakby wiosenne lilije
Na krwawym zabójcy grobie;
Zda się, ucieszone obie
Tem wielkiem egzaltowaniem,
Tym powietrznym mogilnikiem,
Tą wolnością i lataniem;
Tem żelazem, co w nie tonął,
I z główek wyszedł ognikiem
I palił się na wietrze i płonął
Jako świętych serduszek oferta.
Kto wam to lepiej naczerta,
Nie wiem? Do ojca szły ręki,
Niby żebrać o niebieskie zasiłki;
A ja sądzę, że mogiłki
Prosiły go i trumienki…
Lecz on! Gdy te dziatki ścięte
Ujrzał… i te spis wierzchołki!
I wprzód pomyślał: aniołki!
A potem: że wniebowzięte,
A potem: że już zarżnięte,
Pomyślał… To, mości panowie,
Włos mu biały wstał na głowie;
W zupełne wpadł obłąkanie,
Pokazał na te świeczniki,
Ręką nam pokazał na nie
I bełknął: «Moje chłopczyki»,
I nic nie mógł mówić więcéj,
Bo w usta mu sto tysięcy
Pereł upadło… A wtedy
Jeden z nas krzyknął: «Mospanie!
Na potem domowe biedy!
Na potem po dziatkach płakanie!
Teraz wrogom stawmy czoło,
Nim otoczą nas wokoło
I wytną na tej moczarze…»
    To rzekł ów głos, a zaś starzy husarze
Pewni byli, że im zemstę poruczy.
Ale starzec cały w gniewie
Krzyknął: «Któż to mię tu uczy?
Czy to wasz komendant nie wie,
Skąd mu brać w rozpaczy radę?
Oto mój tu pałasz kładę» —
Rzekł i rzucił ten miecz goły —
«Tu mi stać, bo ja pojadę
Po dziatek moich popioły,
Po te krwawe jarzębiny
I po domowe nowiny.
Choćbym miał przed moje chłopy
Rzucić się, lizać im stopy,
To wyproszę je od krzyża
Te główki, które wiatr piecze;
Wszakże to resztki człowiecze!
Których świętościom ubliża
Pogrzeb taki bez szacunku,
Takie urąganie z ciałek,
Taki mięsiwa kawałek;
Ten z boskiego wizerunku
Łachman zatknięty na dzidę
I na strach pokazywany,
Oczom ludzkim na ohydę,
Berberysem krwi skąpany,
Którego kruk Kozakom zazdrości».
    To rzekł i pełen żałości
Pojechał… I wnet go czernie
Oblazły wkoło jak mrówki.
Z gestu widać, że niezmiernie,
O swoje maleńkie główki
Starzec prosząc, spuścił z tonu,
Z gestu widać i z pokłonu,
Że pokorę wielką kłamał,
Że zupełnie się tam złamał
Ów szlachcic pod ręką bożą.
    Podjechałem wtenczas bliżéj
I słyszałem, że go trwożą
Główek tych niezdjęciem z krzyży
I pogrzebem ich nieświętym,
O domie mówią wyrżniętym,
O krwi, mordach, o płomieniu;
Nareszcie o żony zlężeniu
I powiciu szczenięcia.
    Wtenczas rękę jak do cięcia
Podniósł z miecza obnażony,
I cały wstydem czerwony…
Bo i starość ma wstyd swój dziewiczy
I pudorem się różanym maluje,
Gdy kto świętość jej roztajemniczy,
Krzyknął: «Hycle! pomorduję!
Wytnę w pień! szelmy! gadziny!
I nieba fundament siny
Krwią czarną waszą zamażę!
Gdzie szabla? Gdzie moi husarze…?»
Krzyknął obłąkany cały;
Obejrzał się… i stał się biały
Jak trup… Łzawić się zaczął i ślinić,
I ogłupiał, i nie wiedział, co czynić.
    Wtenczas jeden sotnik stary
Rzekł do niego: «Hej, Lachu i kumie!
Wydaj rozkaz, szczob tyje huzary
Ze szkap zlazły, taj w jeziorka się szumie
Nie kąpały, a na łaskę zdały się…»
Słysząc to, oczy tygrysie,
Jasne, starzec w chłopy wlepił
I oczyma ich oślepił,
Jakby słońcami tej ziemi,
Słońcami obłąkanymi
We krwi, w płomieniach i w grozie,
I rzekł: «Więc mię na powrozie
Jak psa, pany gospodarze,
Wiedźcie przed moje husarze,
Gotowe niosąc siekiery.
A jako znacie, żem szczery,
Tak i przed śmiercią nie zdradzę,
A wam szlachtę tu sprowadzę
I pod siekierami będę
Ostatnią dawał komendę».
To rzekł: a jemu pod boki
Włożywszy mordercze piki,
Tak, że zdawał się wysoki,
Jako dawne męczenniki,
Jak Chrystusowe sztandary,
Zbliżać się ku nam ów stary:
Chłopstwo go tak, pewne zdrady,
Wiodło przed własne szeregi.
Ale oczy, nasze szpiegi,
Poznały, że starzec blady
Z chłopstwem się czarnem nie kuma,
Ale żywota ostatki,
Swój dwór wyrżnięty i dziatki
Bogu na ofiarę składa
I sam też o palmach duma.
Lecz męczeńskich… O czem chłopstwa gromada
Nie wiedziała, nie znając Jezusa.
    Jakoż śród tych dzid obrusa,
Jak na chuście Magdaleny,
Słońce tej okropnej sceny,
Słońce jasne, jego głowa
Spokojna a purpurowa
Od męki cierniów serdecznych,
Jakoby w kręgach słonecznych
Dziś mi przed oczyma staje.
    Dał znak, by ucichły zgraje
I zamodlił się sam w sobie…
Nagle! W tem sercu, w tym grobie
Całej nieszczęsnej rodziny
Jakieś głosy wielkie, mężne,
Jakoby trąby mosiężne
Z Jozafatowej doliny
Zagrały… I będzie słynąć
Ta komenda w okropnym parowie
Zatrąbiona: «Mościwi panowie!» —
Wrzasnął — «Za ojczyznę ginąć!
Ja trup…!» To nam starzec krzyknął,
Jakby groźna trąba sądna,
I okrwawił się, i z oczu nam zniknął.
I zaczęła się walka nierządna,
Bośmy z furią szatańską mścicieli
We łzach ślepi i na oślep lecieli.


REGIMENTARZ

Mniejszym stawią u ludów posągi.
U nas tylko powiedzą po wiekach:
Taki ojciec! Taki rycerz był ongi!
A husarze?


PAFNUCY

                        Na chłopskich zasiekach
Dali gardło; kilku tylko zostało,
I ci wstydzić się muszą żywota.


REGIMENTARZ

Kto tak gada jak ty, ten niemało
Musiał czynić?


PAFNUCY

                        Późniejsza robota
To pokaże, czy ja pański robotnik.


REGIMENTARZ

Któż ty jesteś…?


PAFNUCY

                        Stary dziwak, samotnik,
Bez przyjaciół…


REGIMENTARZ

                        To nieprawda, mospanie,
Bo ja jestem twój przyjaciel i w stanie
Dać za ciebie i gardło, i rękę…


PAFNUCY

O Gruszczyńskiego panienkę
Proszę, jako opiekun sieroty…


REGIMENTARZ

Gdzie Sałynka?


KSIĘŻNICZKA

                        Ach! Dębu wywroty
Czasem łamią i róże podleśne!


REGIMENTARZ

Co mi wróżą te słowa boleśne?


KSIĘŻNICZKA

Kochany mój opiekunie,
Utraciliśmy Salunię.
Zniknęła dzisiaj ze dworu,
Jakby na nią ojciec krwawy
Rzucił kontusza rękawy
I do anielskiego choru
Na srebrne łabędzie stawy,
Gdzie przy harfach grają dusze,
Zaciągnął. Może toż ona,
Jako listek w zawierusze
Z ziemi lekko podniesiona
Duchową z rodzeństwem współką,
Jak w jesieni listek klonu,
Co się wydaje jaskółką,
Lub jako listek jesionu,
Co się zdaje gwiazdą złotą,
Widząca się na świecie sierotą,
Jak ton zlewa się do tonu,
Jako ognik do ogników,
Za duszami nieboszczyków
Poleciała.


REGIMENTARZ

                        Kontrefekcie
Szpaka, mów mi bez ogródek.
Ta panienka na respekcie
Dla wielu mi dziś pobudek
Droga — niech prawdy się dowiem.


KSIĘŻNICZKA

/ na stronie. /

Cóż ja mu nieszczęsna powiem?
Domysłów mu nie wyjawię.


REGIMENTARZ

W krwawej nas trzymasz obawie.


KSIĘŻNICZKA

Śniła mi się Dejanirą
Porwaną, a potem śniła
U dziada ze srebrną lirą,
Jakoby brzoza pochyła
Dumająca nad dumkarzem;
Potem gwiazdą nad cmentarzem.


REGIMENTARZ

Tu o sny nie chodzi wcale.


KSIĘŻNICZKA

Więcej nie wiem nic prócz plotek.


REGIMENTARZ

Mów je.


KSIĘŻNICZKA

                        Czy ja kołowrotek?


REGIMENTARZ

Waćpanna mi za zuchwale
Odpowiadasz. Tutaj chodzi
O cześć młodziutkiej dziewczyny,
O cześć szlacheckiej rodziny,
O mój dom, któremu szkodzi
Ten rapt, trafiwszy się u mnie.


KSIĘŻNICZKA

A waćpan mię też za dumnie
Pytasz się.


REGIMENTARZ

                        Rzecz tego warta.


KSIĘŻNICZKA

/ z gniewem /

Dziewczyna twoja rozdarta
Przez lwa… Miej to, czegoś pytał…

/ Odchodzi. /


REGIMENTARZ

Gdyby to prawda!


SAWA

/ na stronie. /

                        Zazgrzytał.


REGIMENTARZ

Ha! Gdyby to prawda była,
Że mój Lew… To być nie może!

/ Wchodzi CHŁOP ukraiński. /


CHŁOP

Panycz mię z listem przysyła.


REGIMENTARZ

Czy zdrów…? Nim ten list otworzę.
Pytam czy zdrów? Słyszysz, chłopie?


CHŁOP

Tak, panie.


REGIMENTARZ

                        Co znaczy: tak, panie?
Oczy w tobie groźne topię;
Odpowiadaj na pytanie.


CHŁOP

Panicz ranny.


REGIMENTARZ

                        A gdzie leży?


CHŁOP

W mohiłach.


REGIMENTARZ

                        Czy ty pijany?


CHŁOP

Panicz żywcem pogrzebany.
Do Regimentarza, który rękę podnosi do bicia.
Tak; niechaj mię pan uderzy…
Cóż ja winien…? Chłopstwo męczy panicza.


REGIMENTARZ

Tego chłopa weźcie z mego oblicza,
Bo mię jego twarz czarna przestrasza…
Hura, pany! do pałasza!
W mojem dziecku ratować skrę duszy.


SAWA

Tego trzeba, aż szlachcic się ruszy
I zupełnie pałasza dobędzie.

/ Wychodzi. /


PAFNUCY

/ sam /

    Ach! Ukrainy nie będzie!
Bo ją ludzie ci na mieczach rozniosą.
    Ach! róż polnych z jasną rosą
Zabraknie, bo je ludzie ci kochankom rozdadzą.
    Ach! dumy w grobach ucichną!
Bo się pieśni do polskich już rycerzy uśmiechną.
    Ach! koniec Ukrainie!
Bo się sztandar szlachecki na kurhanach rozwinie.

/ Odchodzi. /



ZMIANA I

/ Przy chałupie popa. Noc oświecona pożarem. Wchodzi SEMENKO z CHŁOPAMI. /


SEMENKO

Hej, świat smutku trumnica!
    Pod czerwonym pożarem,
Serca nasze pod strachem,
    Duchy nasze pod czarem.
Gonta się nam pokazał
    Przy pożarnej pochodni;
Zabełkotał językiem
    Taj, wprost piszow do Kodni.
Trzeba, pany sotniki,
    Jeszcze siekier spróbować,
Jeszcze raz przeciw czarom
    I krwią się rozczarować.
Jutro ja, gospodarze,
    Przypnę czapline pióro,
A popi błahocześni
    Niech wystąpią z proskurą,
Niech nakarmią jak na śmierć
    Krwią Chrysta umęczoną.
Taj, znów łysną siekiery
    Na pożarach czerwono…
I budem ludźmi — Ojce…


CHŁOP

A szczo bude z tą szlachtą?


SEMENKO

Rizat'! Taj że bude strach to
Na te pany; dworów blisko
Takie czarne cmentarzysko,
Kędy żywe trupy stoją
Dzidami wsparte pod boki.
Niechaj się zaniespokoją
I otworzą trakt szeroki,
Stumilowy trakt czerwony;
Gdzie jak spotkasz gród kamienny,
To uderzy w głośne dzwony
I rozpuści włos płomienny
I żydowskim płaczem wrzaśnie;
A jak chluśniem krwią, to zgaśnie
I przycichnie by mogiła.
Strach, panowie gospodarze,
Strach to cała nasza siła.
Szczob my mieli czortów twarze,
A z płomieni złotych kryła,
Hej…! A głos z szatańskich krzyków,
Rękawice jak z krwawników,
Piersi czarne i czuhunne,
Myśli gromkie i piorunne;
Tak świat nasz…! Idte sotniki!
Zabawcie'ś… jaką igraszką,
Bo ja dziś żonaty z Laszką,
Chciałby tę noc jak słowiki
Przepędzić na miłosnych gruchawkach…
Czekać mnie, dolawszy dzbanka.

/ Chłopi odchodzą. — Semenko stuka do chaty… i wchodzą na scenę dwie POPADIANKI w zielonych sukniach, w złotych kokosznikach. /


SEMENKO

Hej, siostry! A cóż ta szlachcianka?


POPADIANKA

Ani usiądzie na ławkach,
Ani chce pogadać z nami.


SEMENKO

Jakże ona rubinami
Mogłaby wam co polecić?
Ustom takim tylko świecić
I palić się, i wyjadać
Serce z piersi, oczy z powiek;
Lecz nie jęczeć ani gadać,
Bo jękną — to skona człowiek!
Bo poproszą — w ogień skoczy!
Może was o co jej oczy
Prosiły?


POPADIANKA

                        Na nic nie patrzy.


SEMENKO

Jakżeby te oczy — ognie
Patrzały, duszy nie zjadłszy?
Człowiek się, bywało, wzmognie
Na moc, na jedno spojrzenie…
Taj te oczy, jak kamienie
Szmaragdowe, gdy w nich błyśnie!
Ona z wami tak umyślnie
W słowach i spojrzeniach skąpa;
Po spojrzeniach waszych stąpa,
A po słowach waszych lata;
Aż ta sczarowana chata
Mej rusałce, mej dziewczynie,
W pałac srebrny się przekinie,
W zamek z pawich piór i złota…
Czy się ona nie kłopota
O co, siostry?


POPADIANKA

                        Ciągle wzdycha.


SEMENKO

Ach! To uschnie od wzdychania,
Jak od wonności usycha
Kwiat, aż zbędzie malowania
I pomięte liście zrzuci…
To wzdychaniem się wynuci
Z całej pieśni, z serca głębi
I serduszko swe zaziębi,
I wyszepce słodkie słowa.
Dajcież mi ją, bo gotowa,
Trwogą zaniespokojona,
Westchnąć z serca tak, że skona.

/ Popadianki wyprowadzają SALOMEĘ z chaty. /


SALOMEA

Ach! jak straszno! Czy gdzie gore?
Czy to ty, panie Semenko?
Ach! bez męża mi nieskore
Płyną i smętne godziny…
Często posunięty ręką
Zegareczek u dziewczyny
Ukraca długą tęsknotę…
Ale choć ja słońce złote
Posuwałam serca biciem,
Choć księżyc wszedł nad futory,
Psy się odezwały wyciem,
Choć mruczą gdzieś senne znachory,
Nie słyszę mojego pana.
Ach! jaka ja jestem biedna!
W chacie chłopskiej sama jedna!
Wraz po ślubie zapomniana
I opuszczona po ślubie…
Ja tak tajemnic nie lubię…
Zawsze z ludźmi żyłam szczerze…!
Powiedz, kiedyż mię zabierze
Mój mąż od tych popadianek?


SEMENKO

Nie wiem, panno.


SALOMEA

                        To ty może
Której z tych dziewcząt kochanek?


SEMENKO

Brat.


SALOMEA

                        Ach! to ja się założę,
Że ci one nie do duszy.


SEMENKO

Hej! a to czemu, panienko?


SALOMEA

Bo każda z nich tak się puszy,
Humor mają kwaśny, dumny.
Gdyby mnie dotknęły ręką,
Myślałabym, że już leżę
Na marach… Ja tobie szczerze
Mówię, gdzie pop, tam i trumna.
Ale nie myśl, że ja dumna,
Lub z prostoty waszej szydzę,
Albo się chłopami brzydzę.
Ja, bywało, pieśni wasze
I wieczornic słucham lubo;
Bywało, świecę zagaszę,
Wyjdę nocą na poddasze
I tam, jak za serca zgubą
Tęsknię, słysząc na torbanie
Śpiew i tańców tupotanie;
To mi i zapachy leśne
I te głosy lecą dźwięczne;
Od smętności aż miesięczne,
Z wesołości — aż bolesne;
A od krzyków, niby wściekłe,
A od ech, długie, rozwlekłe,
A czasem czyste jak ślozy,
Jak szkło, na serce się leją.
To czasem się mgły odwieją
I odwiną srebrne brzozy,
I pokażą mi z kolorów
Wstążek girlandę upiorów
Lecącą… Czasem z kurhanu,
Kiedy się futrem otulę,
Patrzę, jak wy na Trzy Króle
Święcicie wodę Jordanu.
Gdzieś, na srebrnym, rzecznym lodzie,
Co błyszczy, by złota blacha,
Pop wasz trojgiem świateł macha,
Ogniem rzuca po narodzie;
Z trzema płomieniami w dłoni
To wstanie, to się pokłoni,
To się pokłoni, to wstanie,
Aż z wody ognia dostanie
Zagaszoną wprzódy świécą;
I ten ogień mu rozchwycą,
Rozniosą wnet na różany
Lód, pomiędzy tulipany
Z chorągwi, gdzie mi w pamięci
Jeszcze dzisiaj widni Święci,
Na dnach złotych malowani,
I te popy…


SEMENKO

                        Jak szatani.


SALOMEA

Nie, Semenko, każda wiara
Prowadzi ludzi do Boga.
Tatko mówi: świat to mara!
A dobrodziej: śmierci trwoga.
Taj my, bywało, we dworze,
Kiedy okna śnieg zawali,
Przy tatku kolędowali
W srebrne Narodzenie Boże.
Jak pośród małej stajenki
Pastuszkom strzygącym runo
Zjawiło się pańskie łuno,
Płomień przezroczysty, cienki,
Od złota rubinów żywszy;
I pastuszki oświeciwszy,
Takiem je natchnął weselem,
Że wybiegli, o dzieciątku,
Co miało być Zbawicielem,
Rozpytując się po drodze.
A potem, w jakimże kątku,
Na jakiej oni podłodze,
Na jakich prześcieradełkach,
Różach, rubinach, perełkach,
Narcyzeczkach i bławatkach,
Przy jakichże biednych świadkach,
W żłobeczku małym przed matką
Znaleźli Pańską Dziecinę!
Ach! gdy nam zaśpiewał tatko,
Że znaleźli, to mnie, małą dziewczynę,
Łzy zalały, dreszcz radosny przechodził,
I krzyczałam: «Chrystus Pan się narodził!»
I krzyczałam, i klaskałam tak w ręce:
«Chrystus Pan się narodził w stajence!».
A dziś, Boże! cóż ze mną się dzieje?


SEMENKO

Co mi ten kur ranny pieje?
Ot, nie mogę od łez… Słuchaj panna…


SALOMEA

Ach! ja, by świeża dziewanna,
Obrastałam w kwiatki złote,
A dziś porzuciłam cnotę.
Bóg wie, co to jeszcze będzie!
Co się ze mną jeszcze stanie…!
Te wspomnienia, śpiewające łabędzie…
Wchodzi LEON z kością trupią w ręku, ścigany przez kilku chłopów.
Co to jest? W brudnym żupanie
Mój mąż… w błocie cały, bez szabli?


SEMENKO

Czy go wypuścili diabli?


LEON

Ty podły zbójco! gałganie!
Chłopie! napadłeś mię w lesie,
Wyrąbałeś mi szwadrony,
Wiozłeś rannego w kolesie,
Gdzie jęczał szlachcic czerwony,
Gorącą mię krwią oblewał
I pode mną jak trup ziewał.
Jeńcem jestem, więc nie będę się targał,
Lecz ci powiem wprost w oczy, żeś szelma!
Żeś liberię moją krwią zaszargał!
Że ten szlachcic, co w oczach ma bielma,
To twój… Krwią cię on swoją zaleje,
Kiedy staniesz przed Boga jasnością.
Ot, wy katy! rzezunie! złodzieje!
Ot ja wolny… I trupią wam kością
Dam ostatnią i krwawą naukę…
Łby wam podłe na miazgę potłukę!
Tę kość w moim ręku Bóg zapali
Jako piorun i będę was gromił,
Aż się cmentarz pode mną zawali…


SEMENKO

Ot się Laszok na krew połakomił.
Hej… pokornie ja proszę waszmości.
Daj mi z żonką noc przepędzić miodową.


LEON

Ot ja przy tej trupiej kości,
Ty przy szabli — a tam purpurową
Błyskawicą pożary nam świecą;
Tu się tłuczmy, aż łby nasze polecą
W drobne drzazgi do błyskawic — i znikną.


SEMENKO

/ do chłopów. /

Hej! parobki…

/ Chłopi chwytają Leona za ręce. /


LEON

/ mocując się z chłopstwem /

                        Włosy wszystkie mi wstaną,
Wszystkie jak gadziny sykną,
Wszystkie jako węże świsną,
Wszystkie jak pioruny błysną.
A choć członki skrępowane
W rękach u czarnych rzezuni.
To cię włosami dostanę,
Bo się mój włos rozpioruni,
Powietrzem ciebie doleci
I na węgiel czarny spali,
A paląc, twarz ci oświeci,
Abyśmy się raz spotkali,
Nim się napotkamy w niebie,
Raz jak trupy spojrzeli na siebie.
Bóg to widzi, że nie chcę żywota,
Ale śmiercią chcę twej śmierci, gałganie!
Chcę do mogilnego błota
W robaków i krwi bluzganie
Zaciągnąć ciebie za włosy,
Zęby tobie wszczepić w gardło,
Gryźć się z tobą jak połosy,
Aby się na nas podarło
Ubranie nasze cielesne,
A członki same bolesne
Po stepie skakały jak żmije.
Ja cię prosto nie zabiję,
Za króla złoto i srebro;
Ale cię kiedyś za żebro
Odwinięte, kościo-pióre,
Siekierą tak odwalone,
Że ma zawiasami skórę,
Powieszę jak żywą wronę!
Jak ty, krwawy pastwicielu!
Na jednym obywatelu
Stawszy się piersi felczerem,
Usta mu zrobiłeś zerem
I straszną krwawą pustoszą,
A ze skór odartych skrzydła,
Które go w niebo unoszą
I pół ludzkiego straszydła
Panu Bogu teraz jawią
I pośród aniołów stawią,
Strasznym go czyniąc aniołem;
Otóż ja pod twojem czołem,
Jeśli się żywi spotkamy,
Wygryzę takie dwie jamy,
Aby w nie mózg wolno ściekał,
Jak ty woskiem powypiekał
U tych dwóch, co na wznak leżą
Kłębiąc się w krwi jak delfiny,
I bluzg roztopionej cyny
Na piersiach mają odzieżą,
Krzyżem i srebrną kałużą,
Pod którą ciało się dymi.
Więc ja cię, gadzie olbrzymi!
Nim cię duchy przenaturzą
W psa i obłok z krwawej pary
W żebrach ci porobię szpary
I te znituję ołowiem;
A jeśli kiedy odpowiem
Przed Bogiem, to wiem, że nie za to.


SEMENKO

Ty mój dobrodziej…! Ty chatą
Obdarzył mnie i połonką
I znitował mnie z tą żonką,
Która mi tu pachnie rajem.
Taj przyszedł… co? z korowajem
Na wesele twego sługi?
Gdzie krew, to jak wina strugi,
Gdzie mogiły jak wyprawa,
Księstwo całe, ziemia krwawa;
A pieśń na te zaślubiny
To wasze straszne łaciny,
To wasz smętny pacierz laszy,
Co mi głupie chłopstwo straszy,
Wyjąc w nocy po mogiłach.
Szczob ty był lwem? przy lwich siłach,
To by wczora z twymi pany
Bił się niepardonowany
I krwią las ojcowski zrosił,
A u siekier się nie prosił,
Tego był, co dziś, humoru.
Gdyby ty był człek honoru,
To by swą kochankę cenił
I sługi z nią nie ożenił,
Wypaliwszy wstydu znamię.


SALOMEA

Leonie, mów mu, że kłamie.


SEMENKO

Ja twój mąż…


SALOMEA

                        Leonie drogi,
Czemu ty patrzysz pod nogi?
Podnieś oczy, w oczach siła.


LEON

Trzeba, abyś uwierzyła
W smoki, że na złocie siedzą
A pisklęta własne jedzą;
W gadziny słońcem rozgrzane,
Ciałami własnych rodziców
Na stepach powypasane;
W upiory, co od księżyców
Wziąwszy gust do krwi czerwonej,
Częściej spowinowaconej
Pragną, niż obcą się mażą.
Gdy cię te wszystkie przerażą
Monstra, chodzące w purpurze,
Czyniące przeciw naturze,
By własnej dogodzić strawie,
Wierz we mnie… i bądź w obawie,
Czy ja nie gorszy niż one…


SALOMEA

Zdrapał rany… ach! utonę
W tej krwi…


SEMENKO

                        Weźmijcie ją, siostry.
A ciebie, paniczu, ostry
Topór albo kosa skosi,
Albo miłość jej od śmierci wyprosi.

/ Popadianki wnoszą do chaty Salomeę. Semenko za Leonem, prowadzonym na cmentarz przez chłopy, wychodzi. /




AKT IV

/ Obóz polski… z dala widać okop czworogranny, oświecony wewnątrz przez chłopskie ogniska… z bukietem lip i cerkwią. — Wchodzi REGIMENTARZ z garstką SZLACHTY zbrojnej. /


REGIMENTARZ

Przed nami, mości panowie,
Serce buntu, gniazdo chłopie.
Oto w piaskowym okopie
Siedzą dymami nakryci.
I gdyby o jeńców zdrowie
Nie dbać, że będą zabici,
Nim się wedrzemy na wały,
Dawno bym polnymi działy
Zagrał śmiertelnego marsza.
Ale już drużyna starsza
Zaczyna z nami układy,
I ciągle lirowe dziady
Włóczą się niby upiory,
Tych kruków negocjatory,
Kawałki ludu chodzące.
Dawniej to, bywało, dziady
Szlachectwu dobrze życzące
Nieraz brano do porady
I przychodzili zgarbieni,
Zasiadali rzędem w sieni,
Lub na dziedzińcu pod drzewem;
I tam sobie lirnym śpiewem
Jak kawki, bywało, gwarzą.
Aż pan dziecko wyśle z groszem,
Z pełnym obwarzanków koszem;
To dziecinie błogosławią,
Obrazkiem nieraz obdarzą,
Albo coś o przodkach prawią
Dziwne i ciemne powieści,
Co się potem śnią w nocy dziecięciu.
To, bywało, ze czterdzieści
Dziadów, o wiosny poczęciu,
Schodziło się nam do domu.
Mój ojciec, niech mu Bóg świeci!
Polecał nie lada komu
Karmić te dawnych stuleci
Chodzące żywe kroniki,
Ale zawsze nas chłopczyki
Posyłał. Nie wiem dlaczego,
Dziś ten afekt ojca mego
Dla dziadów w myślach mi stoi?
Czy to, że dusza się boi
O syna i przeczuć słucha,
I ojca też jako ducha
O świętą pomoc uprasza;
Czy też, że dziwnie myśl nasza
Z wiatrem bożym się odmienia,
Raz pełna w sobie płomienia,
Pewna szczęśliwego skutku…
To znowu, trumnica smutku,
Dusza… niespokojna, trwożna,
Jako ślimak w skorupie ostrożna.
Wchodzi SAWA w sukmanie diaczka ruskiego z wertepem pełnym jasełek na plecach.
Cóż tam, Sawo? czy dobrze wertepem
Oszukałeś to chłopstwo pijane?
Czy im ciągnie jaka pomoc stepem?
Czy widziałeś cmentarze rumiane
Jeńców krwią? Czy mój Lew jeszcze dycha?


SAWA

/ zrzucając sukmanę. /

Dajcie mi pierwej z kielicha
Pociągnąć nieco węgrzyna.


REGIMENTARZ

Widziałżeś mojego syna?


SAWA

Zdrów.


REGIMENTARZ

Czy dociągnie do nocy?


SAWA

Dęby przetrwa… On pełen jest mocy!
Cóż za myśli twe, Regimentarzu?


REGIMENTARZ

Więc byłeś na tym cmentarzu?
Ach, opowiedz, na coś patrzał oczyma.


SAWA

Dawno już, mości panowie,
Od Drewiczam się nauczył
Podstępów, różnych maskarad.
Więc i teraz z tym wertepem
Na plecach, udając diaczka,
Takem dobrze odgrał rolę,
Że jedne tylko sokole
Oczy na mnie się poznały.
Skoro tylko pociemniały
Czarne lipy nad cerkiewką,
Wszedłem na wał raźnie, krewko,
Na wał, gdzie przy kołowrocie
Dawniej żebrak lub Cyganka
Siedzieli… A dziś w ciemnocie
Straszna krwi hospodarzanka,
Rzeź czerwona, stoi w dymie
Pędzonym od Zaporożów.
Bo te zbrodnie tak olbrzymie,
Ta góra węży i nożów,
Nożów, które w Boga imię
Poświęcone śród rozruchów,
Mają zaciętą naturę,
I okropną świętość duchów;
Bo ten, który mogił górę
Olśnia, lecz nie wypogodzi
Księżyc… i sam przestrach czuje,
Bo z jednego trupa schodzi
I na drugiego wstępuje.
Bo jedną porzuci głowę
I zdejmie z niej białe skrzydło,
I znów drugie koralowe
Odkrywa we krwi straszydło,
Gdzie w ranach jak ślepy brodzi.
Wszystko to na myśl nawodzi
Tę marę wpół obłąkaną,
Niegdyś przed rzezią widzianą,
Na cmentarzach i kurhanach,
W ludzkich ślinach i psich pianach
I zgniliznach i w zamachu
I w zgrzytaniach, i w tęsknotach.
Bo przy ukraińskim strachu
Zawsze w miesięcznych pozłotach
Stoi smutek… W sercu boli
I myśl puszcza w lot sokoli.
Z takim to smutkiem a zręczne
Oczy posławszy za szpiegi
Na ciemne wzgórze miesięczne
I krwią zroszone mogiły,
Aby mi tam wypatrzyły
Na razie ratunku brzegi,
Wszedłem, strachu będąc blisko,
Na to ciemne uroczysko
Z krzyżami… I tam ujrzałem,
Że pomiędzy żywem ciałem
Niektóre resztki z krwawników,
Ciała smętne nieboszczyków
Leżały, a w oczach próżnych
Nie tylko że blakło życie,
Lecz na miesiąca odbicie
Nie było szkieł; więc się blaski
Po krwawnikach gdzieś kałużnych
Błąkały i szły w roztrzaski,
W garście złota, w kwiaty cudu,
Które pewnie wzroki ludu,
Co na krwi kałużach wiszą
Obłąkane strachu snami,
Nazwą krwi tulipanami
I Rusałkom je przypiszą,
Widząc kwitnące śród cieni…
Wszedłszy tam, gdzie mgła jesieni
Mży, a liść lipowy cięży
I na miesiącowych strunach
Kładzie swoje czarne plamy;
Gdzie gałęzie, jak kłąb węży
Lecących z piekielnej bramy,
Matki, przy synach ksykunach
Zatrzymały się i leżą
Na ogniach, jak na piorunach,
Panując nad horodyszczą,
A patrzą, gdzie żądłem uderzą
I na serce trupów świszczą;
Spostrzegłem drugi ponury
Tłum, co śmierci się spodziewa,
A czasami jeniec który
Odetchnie śmierci ciężarem,
A czasem który zaśpiewa,
A czasem jęknie nad żarem;
Albo ci nagle spod nogi
Zawoła kamień czerwony:
«Ratuj, Panie Jezu drogi!»
A drugi: «Bądź pochwalony!»
I tak to robactwo w próchnie
Szepce; aż z krwawych rozcieków
Straszniejsza głowa wybuchnie
I krzyknie: «Na wieki wieków!»
I wszystko na chwilę uciszy.
    Tam śród pjanych towarzyszy
(Miałem go prawie pod ręką)
Twój sługa siedział Tymenko,
Skarżąc się chrapliwie z gardła,
Jak człowiek, co ma suchoty,
Że małżonka mu umarła,
Że go z tą czernią kłopoty
Już do syta udręczyły,
Że, ot — wyjdzie na mogiły,
Każe rżnąć obywateli,
Krwawym się przypatrzy pluchom;
A potem na wiwat duchom
I diabłom w łeb sobie strzeli
I kopnąwszy o płomienie,
Jak szatan światem pomiota.
    Spojrzałem: a odurzenie
I niepamięć, i zgryzota,
Żył posiniałych napięcie,
Owo straszne przedsięwzięcie
Pisały na jego twarzy…
    Wtenczas ja, mając na straży
I pieczy jeńców żywoty,
Teatr mój łojówką złoty
Na srebrnej kurhanów darni
Odkryłem, mości panowie.
I na ciemnych mogił głowie
Zjawiłem w mojej latarni
To, o czem, jak wiecie sami,
Śni się nam pod mogiłami.
I tak to Betlejem złote,
Oświecone… gwiazdą było
Rozlewającą tęsknotę,
Słońcem myśli zakrwawionych;
Bo niektórym o domach mówiło,
O dzieciąteczkach straconych,
O śpiewanych gdzieś kolędach
I o tych żywota biedach,
Co dopiero przed śmiercią są widne.
    Wtem, o panie, na ohydne
Cmentarze i uroczyska,
Pod ciemne lip wężowiska,
Od kurhanów na kurhany…
Wiodąc świateł złotych roje,
Przez miesiąca ołowiany
Blask… sunąc chorągwi tęcze
Na wieczności gdzieś pokoje
Snujący złote obręcze
Wąż… pogrzeb wiosczany, lichy,
Pachnący czarnym jałowcem
Wszedł i rzucił nad grobowcem
Trumienkę bez żadnej pychy,
Ale ubraną w kielichy
Narcysowe i w konwalie;
Jasną… bo w niej anielica
Ubrana jak na batalie
Z piekłem, w słonecznoście lica
I w niewinności ubiory,
I w te ostatnie kolory
Śmiertelnej podobne zorzy,
W ostatni rumieniec przedboży,
Leżała.
                        A skoro mary
Wstąpiły na cmentarzysko,
Ruszył się Gruszczyński stary,
Prawdziwe dla mnie zjawisko
Krwawego spod grobu trupa,
Za którym czarna wron kupa
Upędza się, goni i wrzeszczy.
Przybiegł, obaczył te mary
I… jak dąb, co w sobie zatrzeszczy,
Powieje liścia sztandary,
Pokłoni się światu — i runie,
Tak on na tej białej trunie,
Gniotąc narcysowe pączki,
Leżał, głową powalony
Na obrazek umarłej i rączki.
Z drugiej strony zaś syn twój szalony,
Z równą, zdaje się, żałością
Przybliżał się z trupią kością,
Białą, w ręku podniesioną,
I z taką twarzą szaloną,
Że strach nam serca zamroził;
Bo zdało się, że obłokom,
Gwiazdom, latającym smokom,
Chimerom, aniołom groził;
Że oczyma niebo ranił
I tą kością szatanom hetmanił.
    Nie wiedziałem, co wszystko to znaczy,
Aż twój syn padł na kolana
I w piekielnika rozpaczy
Zaczął siebie sam przeklinać.
«Dajcie» — krzyknął — «nóż starcowi!
Jeśli kto tu ma zarzynać?
Jeśli wy zarżnąć gotowi
I oblać się juchą krwawą?
To on większe ma tu prawo
Mścić się… bom uwiódł mu dziecko
I to dzieciąteczko cudze
Darowałem memu słudze,
Zrobiłem córką zbójecką;
Tak że ją rozpacz rozdarła
I oto leży umarła,
Jasna jak zwiędłe lilije,
Ludowi temu w podziwie.
Niechaj starzec mnie zabije
A uczyni sprawiedliwie.
Puśćcie! Proszę was z litości,
Jeśli nie chcecie dać noża,
Ja mu pożyczę tej kości;
I będzie jak ręka boża,
Którą ja zgonem uświęcę,
Jak dłoń boża, w ojca ręce
Jak grom… »Tu przerwał Gruszczyński,
Równie zdając się szalony:
«Co to za szatan czerwony» —
Krzyknął — «ów człowiek przede mną?
Czy jaki duch ukraiński
Z szatą gwiaździstą i ciemną,
Który mi tu płakać broni?
I stoi z piorunem w dłoni?
Z włosów swych uczynił gady,
Grożąc mojej córce bladéj,
Która jest aniołów panią;
I nie daje mi iść za nią,
Sił ostatecznych pozbawia
I krzyżem drogę zastawia;
O! bo tam krzyż z wielką gwiazdą» —
— Krzyknął, biorąc nas za świadki —
«Na nim pelikana gniazdo
Karmiącego krwią swe dziatki;
A z Chrystusa krew wytryska
Coraz jaśniejsza i bledsza.
Aniołkowi śród powietrza
Lejąca się w puchar złoty.
O! Chrystus i różne zjawiska
Jawią mi się śród ciemnoty
I przejęty jestem trwogą;
Ja nie mogę zabijać nikogo…»
    Tu mu głos twojego syna
Przerwał: «Jeśli widzisz Pana,
To Pan mię pewno przeklina;
Bo dusza zaturbowana
W oczach moich teraz stoi
I nie widzi, i Boga się boi».
    Tak ci gadali do siebie
Przez trumienkę otworzoną
Gdzie z narcysową koroną
Będąca na swym pogrzebie
Srebrna dusza pewnie onych
Mów się przelękła szalonych.
I od takiej świata lutni,
I od takich męki krzyży
Uciekała coraz smutniéj,
Uciekała coraz wyżéj…
I nie mogłem się obronić,
Aby nad nią łez nie ronić.
Nie zatrzymać w myśli rysów,
Nie żałować tych narcysów…
Co się z tymi ludźmi stało
Dalej? Panie, nie wiem wcale.
Bo mię jeden z brodą białą
Dziad w wielkim duchu i szale
Uderzył tam po ramieniu
I nazwawszy po imieniu,
Odwiódł od umarłej dziewki
I od obłąkanych ludzi
Do jednej pustej cerkiewki,
Gdzie… co mówił… to wam uszy utrudzi,
Bo wy gadek nie znacie stepowych.


REGIMENTARZ

Ach, rzeczy piekielnie nowych
Powieść twoja pełna, Sawo…
Mój syn z tą kością plugawą?
Mój syn mówisz, wariatem?
A starzec nie chciał być katem,
Pomnący na pokrewieństwo
Przyjaźni, co nas łączyła;
A może też przez szaleństwo,
A może wzgarda to była
W szatę szaleństwa ubrana,
Ach! i tak zamaskowana
Zdała się tobie wariacją?
Ach! przed tym okopem klęczę
klęka
Jak przed kalwaryjską stacją
I do Pana mego jęczę
W ufności i w krwawym żalu.
Mogiło! krwawy koralu!
Krwią mego dziecka oblana!
Patronuj za mną do Pana!
Przemów krwi modlitwą ciemną!
Niech się zlituje nade mną!
Cóż to jest…? Ktoś na okopach?

/ Pokazuje się na okopie w powietrzu mglistem GRUSZCZYŃSKIEGO DUCH. /


DUCH

Gońcie! bo na czarnych chłopach
Krew nasza…! Powietrze rwiemy!
Gońcie! bo poszalejemy!
Bo nam na błękitach krwawo!


REGIMENTARZ

Czy widzisz go?


DUCH

                        Sawo! Sawo!

/ Znika. /


REGIMENTARZ

Czy go słyszysz?


SAWA

                        Wernyhora
Prawdę zapowiedział wczora;
Ten krzyk, to jest nasze hasło…


REGIMENTARZ

Powietrze czerwone zgasło
I zniknął ten człowiek stary,
Skrwawiony.


SAWA

                        Czekano tej mary
Na Ukrainie u ludu…


REGIMENTARZ

Nie ma w tem żadnego cudu.
Gruszczyński o pośpiech woła…
Każ uderzyć do kościoła
Z hakownic… Aż srebrne gonty
Polecą na dachu zrębie
I pierzchną niby gołębie
Chmurą białą… niby świstki,
Na których nasze afronty
Spisane…


SAWA

                        Lub jako listki
Ruszone z białych narcysów…


REGIMENTARZ

Hej, Oreł… Burkę z tygrysów…
I szablę… Do szturmu, panowie!
Kto żyć będzie, ten jutro rozpowie
O dzisiejszej godzinie kobiétom…
Reszta szablom i końskim kopytom.

/ Wychodzi za nim Sawa i cała szlachta. /



ZMIANA I

/ We dworze Regimentarza. Wchodzi KSIĘŻNICZKA i za nią ANUSIA. /


KSIĘŻNICZKA

Ach, Anusiu! Anusiu!


ANUSIA

                        Co, panno?


KSIĘŻNICZKA

Gruszczyńskiego duch mi się pokazał.


ANUSIA

Być nie może.


KSIĘŻNICZKA

                        Z piersią krwawą i ranną
Cicho stojąc, na powietrzu namazał
Krzyż czerwony i zniknął.


ANUSIA

                        Horrory!


KSIĘŻNICZKA

Przepowiednia się, ach! Wernyhory
Sprawdza na mnie…


ANUSIA

                        Niech się modli panienka.


KSIĘŻNICZKA

Jeszcze krwawa i ognista ręka
Musi oddać mi ślubny pierścionek.
Widziałam już pierwszą marę.


ANUSIA

Zmów panienka choć kilka koronek;
Uczyń z czego serdeczną ofiarę.


KSIĘŻNICZKA

Ach! z rozumu ja i śmiechu
Ofiarę już uczyniłam.
Jak płótno jestem na blechu
Pokrwawione ducha dłonią;
Z oczu się jego napiłam
Świateł, co nad świętych skronią.
Dowiedziałam się z postaci,
Że człowiek nic w grobie nie traci,
Widząc go w złoconym pasie,
Może z ogni robaczliwych.
Każę się pogrześć w atłasie,
W kolorach nielitościwych
Dla serc, które teraz jęczą:
I po śmierci będę tęczą,
Jeśli mi Pan Bóg pozwoli,
Od topoli do topoli
Na cmentarzu pajęczyną
Z róż, brylantów i motyli…
Przez którą przejdą niemili,
A mili tak się owiną,
Że wiecznie ze mną zostaną…
Ach, Anusiu, jutro rano
Los mój się rozwiązać musi
Tak jak dumka śpiewana na Rusi.

/ Wychodzi z Anusią. /



ZMIANA II

/ Przy cerkwi pod lipami… LEON z kością w ręku, obłąkany na twarzy… Wbiega SEMENKO. /


SEMENKO

Złociste Lachów sztandary
Gnają wiatr… i dym, i krew.
Leci z szablą pan mój stary,
Złoty jak kudłaty lew;
Ołowiany ja mu grad
Ze szturmaka sypnął w brzuch,
Taj nie zadrżał i nie padł
I zdjął mię strach. Szczo ty za duch?


LEON

Przysięgam na blask księżyca,
Żem nie człowiek, ale lwica;
Żem nie człowiek na cmentarzu,
Ale śmierci herb w herbarzu:
Na czerwonem polu stoję
I złotych się gwiazd nie boję,
Nie boję się twojej spisy.


SEMENKO

Ach, daj paść na jej narcysy
I umrzeć.


LEON

                        Nikt nie umiera,
Ale piekło się otwiera,
Gdy w bramy stukam tą kością.
Widzisz tam, pod lip ciemnością
Postacie widać piekielne,
O drzewa poopierane.
Powietrze jak ołowiane
A deszczem gonty kościelne
Lecące jak śniegi białe,
Na ogniu i krwi stopniałe,
Węży sinych bielą kuszcze…
Precz do piekła! bo do cerkwi nie puszczę.
Bo tam teraz z wielką ciszą
Dusze umęczonych wiszą
Na krzyżach i Boga chwalą,
A słońca jasne się palą
Koło ich głów jak tarcze złote.


SEMENKO

Miałby ja teraz robotę,
Gdyby z wariatami gadał;
Puskaj w cerkiew.


LEON

                        Na pierś skoczę
I będę oczy wyjadał.


SEMENKO

Strach ty… lecz ja w tobie umoczę
Moją spisę aż po dłoń…


LEON

/ Odbija spisę kością… i wlatując na Semenkę, obala go na ziemię i dusi. /

W rękach mam twe gardło i skroń,
A co?


SEMENKO

/ przyduszonym głosem. /

                        Dusysz mene, panyczu!

/ Wbiega REGIMENTARZ na czele polskich żołnierzy. /


REGIMENTARZ

Co za widok? mój synu! mój synu!
Patrzcie! na jego obliczu
Obłąkanie, jedna ręka
Potrząsa palce z rubinu,
A w drugiej kość ludzka się pęka
W drzazgi, a wzniesione brwie.
Mój synu! mój drogi! mój Lwie!
Ach, co za okropny los…!


LEON

/ wstając i przychodząc do zmysłów /

Co to jest? Ojcowski głos!


REGIMENTARZ

Poznał mnie… Weźcie go stąd!
Tu jeszcze kule świegocą.
Wyprowadzają Leona.
A jutro rano na sąd
Dostawić tego zbrodniarza.
Pokazuje na Semenkę.
Żyły mu w gardle charchocą,
Oczy wyszły z wirydarza
Czaszki jak dwa blade króle
Pełne przestrachu, w purpurze,
Kiedy Pan ludów na chmurze
Napisze słowo stracenia.
Wziąć go… i w mojej szkatule
Znaleźć co do otrzeźwienia,
A zdrowego mi dostawić;
Bo ja się z nim będę bawić
Jak kot z myszką.
Wchodzi SAWA.
                        Coż za wieści?


SAWA

Pałasz mój do rękojeści
Czerwony krwią mego ludu.
Podobnie się nam do cudu
Ta krwawa walka powiodła,
Ani jeden z nas nie zginął…


REGIMENTARZ

Ten dzień wiecznie będzie słynął,
Bo mię Pańska nie zawiodła
Łaska, syn mi się odrodził.
Zmartwychwstał na moje słowo.
Co rok to będę obchodził
Jak wielką fetę domową
I aniwersarz rodzinny.


SAWA

Do końca muszę być czynny
I kopnąć się dziś z wieczora,
Bo nam zniknął Wernyhora
Z ciałem umarłej dziewczyny.
A teraz jasno to widzę,
Że on rozhukane gminy
Utrzymywał z sobą w lidze,
Z duchami wiązał w sojusze;
Aż go święte jakieś dusze
Wczoraj tak we śnie zmęczyły,
Że dziad uciekł na mogiły.


REGIMENTARZ

Ruszaj w pogoń, bo te trądy
Trzeba zupełnie wyleczyć;
A choćby ziemię skaleczyć
W leczeniu, wrzód wyrżnąć trzeba.
Jutro rozpoczynam sądy,
Gdzie dom Gruszczyńskiego z nieba
Będzie mi adwokatował…
Bom go już zastawszy trupem,
W martwe czoło ucałował
I przyrzekłem, że kruków go łupem
Nie zostawię i beze mszy żałobnych,
Ale go do dziatek drobnych
Przybliżę… i niech uśpiony
Położy się obok żony
I u nóg staruszki matki…
A waść jemu przynieś kwiatki,
Ciche kwiatki narcysowe
Pod srebrną staruszka głowę…
To i wszystko w ciemnym grobie
Znajdzie ten człowiek przy sobie…


SAWA

W tem ci najwierniej usłużę,
Kładąc w tok kurenne spisy,
Ale ty mi za narcysy
Będziesz musiał oddać róże.
Do jutra, Regimentarzu!

/ Odchodzi. /


REGIMENTARZ

Pokój duchom na tym smętnym cmentarzu.

/ Wychodzi z rycerstwem. /




AKT V

/ Sala we dworze regimentarskim, przybrana posępnie jak na sądownictwo, oświecona jarzącem światłem. Wchodzi KSIĘŻNICZKA z orszakiem panien respektowych, bogato ustrojona. /


KSIĘŻNICZKA

Jaki jęk na dziedzińcach!
Jak płaczą mołodyce!
Klną stepowe księżyce
I słońce i rwą włosy.
Ile krwi w Ukraińcach,
Tyle teraz tu rosy
Wyleje się na kwiaty,
Astry, gwoździki, róże.
Gdym wyszła na podwórze,
Zobaczyłam i katy
Okropne i czerwone,
Nie wiem skąd przywiezione.
Ach! a ze mną co będzie?
Czy jak srebrne łabędzie
Spłynę na krwi czerwieni?
Czyli mi się odmieni
Ten skrwawiony poranek
W wieczór słodkiej tęsknoty,
Cichy, księżycem złoty,
Tak miły dla kochanek!
A dla pijaków panów
Tak wesoły po wojnie!
Świecący tak spokojnie
Dla starych gdzieś kurhanów!
A dla dziś osądzonych,
Mogił świeżo czerwonych
Taki pełny spoczynku!
Włos mam w listkach barwinku
A chociaż z wróżek szydzę,
Taką się dzisiaj widzę,
Jakąm się ach! widziała
W przyszłych myśli szafirze,
Kiedym dziesięć lat miała,
A dumkarz grał mi dumki na lirze.

/ Wchodzi REGIMENTARZ, LEON, SEKRETARZ sądu i orszak SZLACHTY. /


REGIMENTARZ

Czemuś, moja panno, dziś nie w czerni?
W dzień tak straszny, tu, gdzie kryminały
Będę sądził… Towarzysze pancerni
Zasiadajcie… Żupan wdziałem dziś biały,
Gdy go zrzucę, to będzie czerwony…
Kazać w cerkwi uderzyć we dzwony
I wprowadzić tu herszty rzezunie.

/ Zasiada na krześle… Polscy wojacy wprowadzają okutego w łańcuchy SEMENKĘ i kilku z naczelników rzezi. /


PIERWSZY Z CHŁOPÓW

/ kłaniając się. /

Daruj, pane…! Taj czart niechaj splunie
Czarną krew, co my z panów wylały.
Taj bądź ty nam jak car biały,
Bądź litosny.


REGIMENTARZ

                        Bóg to widzi! Nie mogę.
Uderzyliście w trąby na trwogę,
Zapaliliście wioski i dwory,
Świat was widział jak krwawe upiory
Tańcujące w pożarach, ohydni!
Niech wam Pan Bóg po śmierci rozwidni
Piorunami i drogę pokaże…
Ja nie mogę… Ja was śmiercią ukarzę,
Jako wężom jad czarny odbiorę
A na waszę udaną pokorę
Nie uważam… Ściąć im łby, i w kawały
Poćwiartować…


CHŁOPY

                        Taj szczob bisy proklały
Twij dom czarny.


REGIMENTARZ

                        Egzekwować ich zaraz.
Do Semenki.
A ty?


SEMENKO

                        Ze mną nie będzie ambaras,
Cienką szyję mam…


REGIMENTARZ

                        Słuchaj, Semenko.
Jak ty jeszcze tu niedawno
Mój chleb jadł…!


SEMENKO

                        Taj mi niestrawno.


REGIMENTARZ

A dzisiaj pod kata ręką?
Pod ręką sprawiedliwości…?


SEMENKO

Taj proszę ja jegomości
O śmierć, a nie o naukę.


REGIMENTARZ

Znałem cię za śmiałą sztukę;
Lecz za takie diable szczenię
Nie mógłbym nigdy osądzić.
Jak ty mógł tak rozporządzić
Buntem? I takie płomienie
Zapalić…?


SEMENKO

                        Jak…? Sercem, panie…


REGIMENTARZ

Syna ty mego, gałganie,
Jak smok uwiodłeś na zgubę…


SEMENKO

Oj, dzieciątko twoje lube!
Jemuż to i rosa szkodzi…!
Nie czart… no, on czarty wodzi.
Szczob ja jego miał był oczy,
Jego serdeczną przynętę,
Byłby ja wiódł życie święte,
Uciekł z nią do Pawołoczy.
Byłby ja gdzieś o hetmanach
Śnił na trawie, na kurhanach,
Choćby przyszło pod Kozyrą
Zostać w Siczy tabuńczykiem,
Albo lud obchodzić z lirą;
Byle nie być niewolnikiem,
Nie żyć sercem przez połowę,
A położyć dumną głowę
Na kochanki wierne łono.
Że ja nie z tą się koroną
Co twój syn urodził, panie,
Toż ja za to na majdanie
Stał jak czart w pożarach czarny;
A dziś ty mi, pan bezkarny,
W domu twoim zetniesz głowę.
No, zobaczysz ciało zdrowe,
Żyły, jak krwią jasną trysną;
No, zobaczysz, jak się ścisną
Moje zęby, a nie zgrzytną;
No, zobaczysz twarz błękitną,
A nie strachem śmierci bladą;
No, rozporzesz przed gromadą
I rozedrzesz na dwie szmaty:
Taj poznasz, że ja chłop z chaty,
A nie tchórz na dokumentach.


REGIMENTARZ

Myśl teraz o sakramentach.


SEMENKO

Pan Bóg bez tego oczyści.


REGIMENTARZ

Cherubinowie ogniści
Najczystsze duchy uwodzą;
Lecz kto stoi aż do końca
Pod aniołów takich wodzą,
Ten zaprawdę nie wart słońca.
Semenko, ty Boga bliski,
Zamódlże się teraz w duchu…
Zakneblować jemu pyski,
Nogi zostawić w łańcuchu,
Zawiesić mu kir na czoło,
Ręce wznieść, słomą okręcić
I całego oblać smołą;
Potem przez księdza poświęcić
I czarną figurę smolną
Podparłszy, gdy zechce się walić,
Na samym wierzchu — zapalić
I przez wieś prowadzić wolno,
Jako świecznik zapalony:
A ciągle niech biją w dzwony,
Póki zgore żywa świéca,
Okropna ludu gromnica
Świecąca buntu trupowi.

/ Wyprowadzają Semenkę. /


KSIĘŻNICZKA

/ do Regimentarza. /

Ach! Strach mię przeleciał mrowi!
Panie!


REGIMENTARZ

                        Cicho mi bądź, dziewko,
Bo ci żupana podszewką
Krwawą zamaluję usta.


KSIĘŻNICZKA

Ach, blada jestem jak chusta!
Jaka to czarna godzina!


REGIMENTARZ

Sąd się od drugich zaczyna
A zakończy się na sobie…
Wiedzcie zaś, że to, co robię
W imieniu swojem i syna,
Z aniołów idzie nakazu:
Którym nie tylko wyrazu
Wnętrznego trzeba od ludzi,
Lecz i kształtu, co żal budzi,
Skruchą serce zadawalnia,
A przed sądem już aniołów uwalnia.
Daje rozkaz, wnoszą ciało Gruszczyńskiego i opierają trupa na krześle, z którego zszedł Regimentarz; ten zaś, wziąwszy syna za rękę, klęka przed umarłym i mówi:
Szkolny mój niegdyś kolego,
Przyjacielu dziś nieżywy,
Tyś był zawsze sprawiedliwy,
Sądź mnie i syna mojego.
Zaprawdę! obaśmy winni!
Ja twojej, człowieku, zguby
A on hańby: my istynni
Zabójce twojej rodziny.
Choć w tobie już żadne szruby
Martwej ręki nie poruszą,
Weź ten miecz ognisty duszą,
Jeśli to uczynić zdolna,
I na karki spuść nam z wolna,
I każ odnieść na swój cmentarz.
Boś ty wielki Regimentarz,
Sędzia Pana Boga święty;
A my twoje delinkwenty,
Leżym w prochu… Zetnij! zetnij…!
Lecz co mówię? Przebacz, stary.
Ja wiem, żeś ty, pełny wiary,
Od nas czyściej żył, szlachetniéj…
Czy ja cię nie znam, człowieku?
Starego druha i kuma?
Czy ja nie wiem, co trup duma?
Trup, jednego ze mną wieku,
Trup, jednego ze mną serca,
Jak ja niegdyś śmiały, butny,
Jak ja teraz blady, smutny,
Na tym krześle zamyślony.
Wstaje i mówi do przytomnych.
Panowie! Ja nie morderca…
Oto boleścią szalony
Rzucam się w okropnej męce
Przyjacielowi na ręce…
Czy nie widzicie? Że ściska,
Że ściska mnie, nie odpycha?
Ta twarz jego smętna, cicha,
Patrzcie, niby słońcem błyska.
Wzywam was wszystkich na świadki,
Że to jak twarz smętna matki,
Nie twarz, która sądem grozi…


JEDEN ZE SZLACHTY

Ten trup powietrze zamrozi…
Daje znak i wynoszą umarłego.
A ty, nasz Regimentarzu,
Ze smętnych myśli otrzeźwiej
I z żywymi staw się rzeźwiej.


REGIMENTARZ

Coraz więcej na cmentarzu
Mogił, a śmierć ciągle kosi,
I tam wszystko się przenosi
A tu coraz puściej co dnia;
I dla nowego przychodnia
Coraz obszerniej przy stole…
Sumienie zaś w sercu kole.
I to najgorsza z boleści!
Najstraszniejsza! Jak widzicie,
Gdy człowiek łez w oczach nie zmieści,
Smutku nie dożuje skrycie;
Ale żal otwarcie głosi,
Na zimne kamienie pada
I o przebaczenie prosi;
A śmierć mu nie odpowiada,
Cichą będąc tajemnicą.
    Więc tak pogodziwszy siebie
Z tą jasną duchów różycą,
Która pośmiertny na niebie
Kościół osłonecznia nieco,
By się oczy ducha pasły
Blaskiem serc, które tu zgasły,
A w anielskiej róży świecą…
Wiem i to, że mi koniecznie
Z światem się godzić należy
I biec razem, jak czas bieży,
Bo stanąć jest niebezpiecznie…
Jakoż pogrzebowe świeczki
Gęstym zagasiwszy płaczem,
Afektów będę tłumaczem
Mego syna dla księżniczki.


KSIĘŻNICZKA

/ na stronie. /

Otóż znów spod rysiej burki
Szlacheckie pokazał ucho.


REGIMENTARZ

Mogęż cię imieniem córki
Powitać? Mogęż z otuchą
Wnosić, że mi jedynaka
Uszczęśliwisz?


KSIĘŻNICZKA

                        Ja niezmienna.


REGIMENTARZ

I cóż?


KSIĘŻNICZKA

                        Ja zawsze jednaka.


REGIMENTARZ

Zgadzasz się?


KSIĘŻNICZKA

                        Jestem kamienna,
Nieskruszona.


REGIMENTARZ

                        Pókiż tego?


KSIĘŻNICZKA

Aż pierścienia czerwonego
Dostanę…


REGIMENTARZ

                        Dalejże synu!
Pierścień z jasnego rubinu
Wypal na bielutkiej dłoni
Pocałunkiem, aż się skłoni
Być twoją…


LEON

                        Mój ojcze drogi,
Pozwól, żeć uścisnę nogi
I powiem także tej pani
Pokornie, żem nie jest dla niéj
Dzisiaj nic więcej prócz brata
I sługi… bo także muszę
Odejść od krwawego świata
I za tamtej pani duszę,
Przysypany od popiołów,
Odpokutować w klasztorze.
Bo moje serce nie może,
Przeklęte raz przez aniołów,
Ofiarować się nikomu.


REGIMENTARZ

Jakiś czar na moim domu…
Lękam się, że runie w gruzy.


KSIĘŻNICZKA

To jest coś na kształt rekuzy,
Na kształt grochowego wieńca.


REGIMENTARZ

/ do syna na boku. /

Patrz na nią, w zorzach rumieńca
Stoi, na pół zagniewana,
Jak księżyc srebrno-różana;
W koronie ze złotych szpilek,
Na których siadają kwiatki
Jak przy motylku motylek,
A spodem buk i bławatki
Ciemności rzucają silne,
Alabastrom lic przychylne,
Szmaragdom oczu zazdrosne,
Rubinom ust nieszkodzące.
Patrz, te piersi, dwa miesiące
W staniku ze złotej lamy.
Dwa słońca, dwa kręgi głośne,
Które, gdy jej ust słuchamy,
One do ust niosą głosy,
Jak harfy sercem dotknięte.
Patrz na jej leciuchne włosy
Spod zieleni… Na te wcięte
A pełne tajemnych zacisz
Gorsy, te łabędzie chody…
Patrz i pomyśl, co ty tracisz?
Na Boga! Gdybym był młody,
Pomyślałbym o tem dwa razy.


KSIĘŻNICZKA

Ach! senne moje obrazy
Biorą kształt.

/ Wchodzi Wernyhora w płaszczu dziada z lirą. /


REGIMENTARZ

                        Czemu tu gwary
Ucichły jak wroni skir?
Co to za siwy dziad stary?
Wygląda jak dawny król lir.
Parobku, z jakiej ty chaty?


WERNYHORA

Z mohił, panie.


REGIMENTARZ

                        Bardzo wierzę,
Boś podobny do upiora.


WERNYHORA

Ja stepowy Wernyhora.


REGIMENTARZ

Szukają ciebie rycerze.


WERNYHORA

Rycerze błądzą po drodze,
Ja sam na słowo przychodzę.


REGIMENTARZ

Więc jesteś mi w domu święty.
Siadaj, staruszku, na ławie.


WERNYHORA

Za żadne ja dyjamenty
Z wami długo nie pobawię,
Nie usiądę tu na ławie
Jako człowiek z wami bratni,
Bo ja lirny król ostatni
Pójdę… duchy jak żurawie
Odprowadzać do hetmanów.
Słyszeli wy, jak z kurhanów
Dobył ja stepowej liry?
Jakie płacze, jakie skwiry
Wron i orłów słychać było,
Gdy ta lira, pod mogiłą
Ręką Lacha zakopana,
Odezwała'ś spod kurhana
W blask miesiąca czerwonego:
Jak córka do ojca swego,
Jak zaklęta upiornica,
Jako Lachów niewolnica,
Jak duch srebrny do księżyca.
A gdy ja rozkopał doły
I przytulił ją na ręku,
Słyszał jej duch cały w brzęku
Jak pierś u brzęczącej pszczoły;
A gdy otrząsł z niej popioły
I w klawisz ręką zatętnił,
To się ja sam aż zasmętnił,
Usłyszawszy pierwsze granie
I rozpłakał na kurhanie,
Jakby w księżycowym raju.
    Wże ja teraz ne zahraju,
Pany…! Idę w sen, na ciszę…!
    Oj liro! Twoje klawisze,
Gdzieś ze srebra dawniej lane,
Nogą pieśni wydeptane,
Jakby stare sęki drzewne,
I kamienie przedcerkiewne
I zapadłe w dół mogiły
Świadczą, że pieśni chodziły
Po klawiszach, pieśni chyże!
I siadały na sen w lirze,
W krąg siadały pieśni tłumy;
Posążnice — stare dumy,
Piorunnice — stare krzyki,
Szumki lotu — konie kare,
Szumki płaczu — dum słowiki,
Błyskawice — myśli stare,
Rusałczanki — dzwony szklanne,
Smętne dumy podkurhanne,
Kędyś aż od Zaporoża.
Taj dla wszystkich dom uprzejmy…
Siądą w lirze, jak na sejmy;
A pośrodku duma boża,
Krwią Chrystusa purpurowa,
Siedzi jakby dum królowa
I radzi świat podbić cały…
    Darujcie, pany, ja biały
Dziad… ja trochę szalony,
Może co złego powiedział?


REGIMENTARZ

Zagrałeś nam w dziwne tony,
Jakbyś na kurhanie siedział.
Czego chcesz? Tłumacz się jaśniéj.


WERNYHORA

Pane, ot po krwawej waśni,
Gdyś ty ludu krwią czerwony,
Przyszedł ja ci w moje dzwony
Zagrać głucho, tuż nad uchem
I pożegnać ciebie duchem
Mego ludu.


REGIMENTARZ

                        Gdzież idziecie?


WERNYHORA

Ot ja, panie, miał na świecie
Jeden futor gdzieś pod borem:
Dom bez złota, adamaszków,
I trzy brzozy pełne ptaszków,
I trzy źródła pod futorem,
Jak ze srebra tarcze lane,
Jak kąpiele rusałczane.
Taj póki lud był szczęśliwy,
Póki duch żył, ja był żywy;
Teraz, pane, Boh ze mnoju…!


REGIMENTARZ

Czegóż ty chcesz?


WERNYHORA

                        Ot w pokoju
Rozstać się z wami, panicze.
Jeszcze spojrzeć wam w oblicze,
Aby zapamiętać długo
Duchom, szczo was proklinaje…


REGIMENTARZ

Mój staruszku, czas nastaje,
Że nie będąc naszym sługą,
Możesz cicho zostać z nami…


WERNYHORA

Szczo? Ja, bat'ku? Trup z trupami?


REGIMENTARZ

/ do szlachty. /

Dumny szelma!


WERNYHORA

                        Ja szalony!
Może ja głupstwo powiedział…
Przez dziedziniec wasz czerwony
Jam szedł i drogi nie wiedział,
Choć dwór widział odemknięty;
Aż mi jeden człowiek ścięty
Poswetył łbem aż do sieni.


KSIĘŻNICZKA

/ zbliżając się. /

Ojcze! Ach, my przerażeni
Twymi słowy, wszyscy smutni.
Zagraj nam lepiej na lutni
Jaką piosenkę z księżyca.


WERNYHORA

Szczo heto za Anhełyca?
Ach! Ja do niej, idąc w lesie,
Szedł jak gdyby w interesie.
Panno, nie chodź mi od boku,
Bo mi widy jakieś w oku
Błyszczą, serce drga jak struna.
Ja odzyskał sen widuna,
Patrząc w lice tego dziecka.
Kto ty? Czy ty Wiśniowiecka?
Czy pamiętasz tego dziada,
Co, bywało, tobie gada
Śród pasieki dumy stare?
Co, bywało, ciebie senną
Na łóżeczko, pod kotarę
Nosi i tam, jak kamienną,
Uśpioną dumami kładzie?
Czy pamiętasz, co ja w sadzie
Wróżył tobie na dzień ślubny?
Że to ludu mego zgubny
Będzie dzień… jak pożar krwawy…
A w pożarach żywa świéca,
A koło niej lud ciekawy,
A ona aż w twarz księżyca
Tryskającą krwią czerwoną,
Aż na twoje tryśnie łono.


KSIĘŻNICZKA

Ach! pamiętam, i cóż daléj?


WERNYHORA

Taj gromnica gdy się spali
Pod szablicą pana Sawy,
Przyjdzie i franciszkan krwawy,
Pasem się krwi przewiązawszy,
Niosąc pierścień jeszcze krwawszy.


KSIĘŻNICZKA

Ach! pamiętam franciszkana!
Widzę nawet jego rysy.


WERNYHORA

A potem drużka ubrana
W srebrne, podśnieżne narcysy,
Przyjdzie drużka, trupie ciało…


KSIĘŻNICZKA

Ach! pamiętam drużkę białą.


WERNYHORA

A co pierwéj?


KSIĘŻNICZKA

                        Ach! nie pomnę.


WERNYHORA

Przed mężem, księdzem i druhną?


KSIĘŻNICZKA

Ach! jakieś blaski ogromne,
Dary, świecące jak próchno,
Ślubne moje podarunki!


WERNYHORA

Podobna ty do widunki!
Wszystko sen i prawda szczéra!
Pierwej… moja srebrna lira
Rozbita i odemknięta
Tłucze lirę o podłogę i wyrzucone z niej papiery oddaje Księżniczce.
Wyrzuci te dokumenta,
Które ja krył, póki sądził,
Że Sawa będzie hetmanem.
A teraz ja rozporządził
Wszystkiem, nad czem ja był panem:
Lirą, pieśnią, wychowanką
I hetmanem, i hetmanką;
Taj wychodzę z szlachty proga,
Jak wszedł — a nie bez łez, pany,
Bo ja z wami chleb łamany,
Od jednego dany Boga,
Długo jadł — aż zęby stracił.
Bogdaj Pan Bóg wam zapłacił
Za jadło i za gościnę…


REGIMENTARZ

Gdzież idziesz?


WERNYHORA

                        Na Ukrainę.


KSIĘŻNICZKA

Czy to prawda, że po ciebie
Koń jakiś biały przyleci?
Koń, co po mogiłach grzebie,
Okiem rubinowem świeci;
Jakiś dziwny koń piekielny,
Mówią, że koń nieśmiertelny?


WERNYHORA

Ja nie wiem, tak pieśni głoszą.


KSIĘŻNICZKA

Gdzież takie konie unoszą,
Powiedz….? Bo ja będę wiodła
Długo za tobą oczami…
Bo mi w oczy sypnął skrami,
Smutkiem napełnił nieznanym
Ten koń z lirą grającą u siodła
I z dumkarzem zapomnianym
Ulatujący na wieczność.
Czy tam jaka półsłoneczność
W tych mgłach? Czy tam ciągle strachy?


WERNYHORA

Każdy kwiat ma swe zapachy,
Każdy duch swój wid pół-jasny,
Każde serce swój strach własny,
Każdy orzeł lot przedlotny;
A ja wiem, że ja samotny,
Jak ty głoskiem to wywiodła,
Przez piekielnego rumaka
Porwan… wściekły… bez czapraka,
Z lirą grającą u siodła,
Umarłe trzaskając kości,
Polecę w niespokojności
W strachu, w żalu, ale w mocy.
Aż kiedyś, gdy na godzinie
Stanie miesiąc o północy;
To koń znowu z siodła skinie
Mego ducha na kurhany.
Taj znów zagra dziad z powagą;
Taj znów jęknie… A kto zna go,
A kto słyszał poza światem
Pryde — w łańcuch żurawiany,
Pryde — lirą tchnąć jak kwiatem
Pryde — z serca pić jak z czary,
Pryde — z piersi czerpnąć wiary,
Pryde — iskry wziąć z ogniska.
Ten dziad, co tu lirę ciska
Jak fałszywą sorokówkę,
Taj z trupami na wędrówkę
Wietrznym koniem teraz pędzi,
Naprowadzi wam łabędzi
I rycerzy, i hetmanów.
Taj słuchajte, gdy z was panów
Budut' trupy, budut' hłazy,
Taj gdy się wasz trup trzy razy,
Pod mogiłą rwąc do sławy,
Znów przewróci na bok krwawy;
I pomyśli, nędzarz boży,
Że i piorun nie otworzy
I nie zdejmie wieka z truny,
Taj świat przeklnie i pioruny;
To jak stanę ja, dziad rzewny,
Jak mu ręce łzą uroszę,
Po żebracku jak poproszę;
Jak ja lirę upokorzę
I na sercu mu położę,
I do czoła mu przycisnę,
I przeszłością w oczy błysnę,
Starych dum nasypię w uszy;
Klnę się na duch! że się ruszy,
Taj swą twarzą księżycową
Spojrzy na was jak upiory…
Otóż macie moje słowo,
Macie dumę Wernyhory.
A stepowe gdzieś miesiące
Wiedzą, o czem ja nie wiedział;
Czemu ja przez usta klnące
Wam przekleństwa nie powiedział.


KSIĘŻNICZKA

Stój… więc Polska?


WERNYHORA

                        Ja stepowy
Dziad, panienko… Ja nic nie wiem.


KSIĘŻNICZKA

Mówią, że kopiec grobowy,
Gdzie ty zaśniesz pod modrzewiem
Zniknie?


WERNYHORA

                        Moja panno miła,
Mówią, że zniknie mogiła,
Ja nic nie wiem. Czas pokaże.


KSIĘŻNICZKA

Weźże ty ode mnie w darze
Tę zauszniczkę z turkusa;
Jak twój srebrny koń da kłusa
Tu z powrotem, na kurhany,
Czy po wiekach, czy po latach,
To mi, staruszku kochany,
Dasz ten turkus i przypomnisz pasiekę,
Gdzie ja, bywało, na kwiatach
Pod piastunki się opiekę
Uciekałam… gdyś ty gadał o marach.


WERNYHORA

Ot, panienko… młodość w czarach!
A co dziś? Ja człek grobowy!
Pany! Wasz dom purpurowy
Niech śpi… i ja spaty budu.

/ Odchodzi /


KSIĘŻNICZKA

Pierwszy raz duch tego ludu
Słyszałam, jak o łzy żebrze.
Dotąd na miesięcznem srebrze
Malował nic kolorowe.
Dajcie mi księżyc na głowę!
Dajcie mi tęczę pod nogi!
Za tym dumkarzem polecę!
Ach, co widzę? Sawa! Z drogi?
W jakiej on czerwonej rzece
Kąpał się…? Figura krwawa!

/ Wchodzi SAWA w białym żupanie zbryzganyn krwią, z pałaszem w ręku. /


SAWA

Nie udała się wyprawa.
Przebiegłem stepy, kurhany,
Całe mgieł posępnych morze;
A nigdzie o Wernyhorze
W Ukrainie ani słychu.
Co gorsza, że się tu lichu
Diabelskiemu dałem skusić,
I chcąc jeden ogień zdusić
Cały oblałem się krwią;
Dlatego z posępną brwią
Stoję tu, mości panowie.
    Jadąc przez wioski ulice,
Spotkałem żywą gromnicę,
Z płomieniskami na głowie,
Ze smołą ogniem kapiącą
Na mnie… w oczy wprost idącą.
Tak, że pomimo harapa
Zlękła, zdębiła się szkapa;
A ja rozjuszony złością,
A może też i litością
Wpół pomieszaną z przestrachem,
(Bo nie myślę czynu krasić)
Na koniu, szabli zamachem
Chciałem to światło jarzęce,
Tę straszną marę zagasić
I w zamachu uciąłem jej ręce.
A to wszystko w smolnym dymie
Stało się, niby w ukryciu,
Przy żałosnych dzwonów biciu.
Tak, że gdym wyleciał z chmury,
To za mną… widmo olbrzymie,
Ręce podniósłszy do góry,
Biegło, zda się, karku blisko
Lecące pogorzelisko;
Mszczące się samym horrorem
Goniło za mną widziadło.
I aż tutaj, pode dworem,
Na piasek złoty upadło,
Wylawszy dwa koralowe
Strumienie… co zda się piszą
Prześwięte Y Jezusowe.


REGIMENTARZ

Dość… bo uszy moje słyszą
Krzyczącą krew. Niech kto bieży,
Do łba mu lufę przymierzy
I skończy ciała męczarnie.
Wchodzi PAFNUCY przewiązany pasem krwawym mnicha franciszkana.
Cóż to? Czy krwawą latarnię
Duchy postawiły w sieni?
I wpuszczają mi tłum cieni
Skrwawionych do mego domu?


PAFNUCY

W chwilę chłopskiego rozgromu,
Szablą Gruszczyńskiego zbrojny,
Szukałem zemsty… jak mściciel;
Aż mi szabli tej właściciel,
Po śmierci, widzę, spokojny,
Zemsty nad ludem zabronił.
Jakoż, zaraz mię nieznany
Strach ujął, siłęm uronił,
Miecz się giął jak ołowiany;
Chłopstwo mię porwało srogie;
I poznawszy po tonsurze
Za księdza, ciało ubogie
Ustroiło w krwawe róże,
W świętego Franciszka pasy.
Bo dziś wiek, że polskie lasy
Dotąd kwiatkami panieńskie,
Od pszczółek by lutnie brzmiące,
Widzą nagoście męczeńskie,
W czaszkach siekier półmiesiące,
Ręce w płomiennych okowach,
Wszystkie męczeństwa oznaki,
Oprócz złotych słońc na głowach;
Bo te płomieniste ptaki
Później na czołach usiędą,
Gdy się nam duchy podniosą.
Takem się ja przed komendą
Sawy, krwi okryty rosą,
Meldował, cierpiąc katownie.
I miałem to już zasługą,
Że z ran uleczon cudownie
A pomny, żem bożym jest sługą.
Widząc tu dwie wielkie głownie
Zgaszone Sawy szablicą,
Nad tą konającą świécą,
Której duch w płomienie spieszył,
Tyle dokazałem słowy,
Że się ten duch purpurowy
Ugiął a jam go rozgrzeszył.
Tak mi dopomogły duchy,
Że wydobyłem akt skruchy,
Jęk spod smolnego płomienia
I rozkaz, dany oczyma,
Które szukając pierścienia,
Na rękę, co jeszcze się zżyma,
Krwią leje i w prochu się rusza,
Zwróciły moją uwagę.


REGIMENTARZ

/ biorąc pierścień krwawnikowy z rąk Pafnucego, obraca się do Księżniczki. /

Pierścień… To wielką ma wagę!
Bo to mię, panno, przymusza
Ponowić ci prośby moje.


KSIĘŻNICZKA

A ja zaś przy dumkach stoję.
Sawa z ust ognistych węża
Jak błędny rycerz szalony
Wyrwał ten pierścień dla żony;
A ja z ręki mego męża
Biorąc, będę go nosiła.


REGIMENTARZ

Sawa? Czyś głowę straciła?
Sawa słuszny kawaler, lecz nowy,
Nie wiem nawet, czy szlachcic herbowy?


KSIĘŻNICZKA

Dla mnie: rycerz ukraiński,
A dla was już: pan Caliński.
Na co dokumenta składam
I te kościelne dowody.
A sama do nóg ci padam,
Prosząc przyzwolenia i zgody
Na ślub, który ci oszczędza,
Panie, kościelnych wydatków,
Bo dawno już był dany przez księdza.


REGIMENTARZ

Ty ślubna?


KSIĘŻNICZKA

                        Lecz na kształt kwiatków
Jeszcze, panie, niedotknięta…


SAWA

Na co złoży dokumenta.


REGIMENTARZ

/ do Sawy /

Pamiętaj, że z twoją szkodą
Bierzesz gadzinkę nadobną.
Caliński był tu podobno
Kiedyś naszym wojewodą?


SAWA

Tak, panie, dla tych szpargałów
Ojca mojego zabito
I te dokumenta skryto.


REGIMENTARZ

Życzę wam długich zapałów!
Życzę szczęścia…! Pij nektary
Z tej złoconej filiżanki,
A z trwogą… Cóż to za mary?

/ Wchodzą dwie popadianki, niosąc za końce prześcieradło białe. /


POPADIANKA

My ze stepu popadianki
Przyszły z srebrnym darem w ręku,
Szczob tebe o brata Semenku
Prosyły…


REGIMENTARZ

                        Na tom ja skałą.
Semenko, wasz brat, nie żyje.


POPADIANKI

/ odkrywając z prześcieradła śpiącą Salomeę. /

Witże, daj ciało za ciało.


REGIMENTARZ

Co widzę…? Białe lilije!
Moja szlachcianeczka trusia?
W srebrnem prześcieradle Salusia!
Patrzaj, Lwie… dzieciątko miłe!
Ach! mogiła za mogiłę!
Oddać im zwłoki kozacze.


LEON

Ojcze! Puść… Niech ją zobaczę.


REGIMENTARZ

Trzymajcie go! Panie Boże!
On na to patrzeć nie może.


POPADIANKI

Bud' szczasływ… że ty nam ciała
Nie odmówił… My szczęśliwe…
No choć twa ręka wspaniała,
To my wspanialej wyrosły,
Bo wam dały ciało żywe
A od was trupa wyniosły.

/ Wychodzą. /


REGIMENTARZ

Co mówicie? Synu! synu!
Patrzaj, kolorek rubinu
Wystąpił z ust bladziuteńki…
Jeden paluszek u ręki
Ruszył się… Słońce w nią wpływa…
Patrzajcie! ach! żywa, żywa!
Żywa w moich rękach… o! widzicie!
Podnosi ją w rękach.
Moje ukochane dziecię!
W rękach moich żyć zaczyna
Bijąca sercem ptaszyna.


SALOMEA

Co się ze mną biedną stało?
Czy ja w gorączce, czy chora?
Wczora usnęłam z wieczora
I śniłam coś biało… biało…
Przez te dziewczyny spojona,
W krainie jakiejś bez brzegu,
Gdzie jedna tylko na śniegu
Plama… okropna… czerwona…
Ach! strach mówić, com ja śniła!


REGIMENTARZ

W naszycheś ty rękach była,
Ciągleśmy widzieli śpiącą,
Duszkę twoję latającą
Ciągleśmy, panno, widzieli;
Teraz jaśniej nam, weseléj,
Że jesteś z nami, dziewczyno!
A nim dwie pory przeminą,
Na świętego klnę Franciszka.
Z weselnego pociągniem kieliszka.


LEON

/ klękając przed Salomeą. /

Narcysie mój…


REGIMENTARZ

                        Już różowy!
Już nie narcyz, ale róża.


SALOMEA

Dla mego Anioła stróża
Ten wianuszek zdejmę z głowy,
Bo mię skrzydłami osłonił,
Stał ciągle nad mojem łożem
I narcysem łoża bronił,
Kiedym ja tam spała — z nożem
Skrytym pod moją poduszką.


REGIMENTARZ

Nie myśl o tem, moja duszko…
Wszystko dobrze się skończyło.
A kto tam już pod mogiłą,
Dowiesz się… Jesteś sierotą…
Aleś moją gwiazdą złotą,
Jesteś moją córką drugą,
A syn mój będzie twym sługą,
Choćby na lat sto tysięcy;
Lecz jeśli zechcesz, czem więcéj
Tobie mój chłopczyna będzie.
Ot, daj mu rękę, bo prosi.
Salomea rzuca się klęczącemu Leonowi na ramiona.
O, tak! Jako dwa łabędzie,
Jeden na swym grzbiecie nosi
Drugiego głowę w upały;
Tak mi dziatek tych dwie pary
Szczęsne za ręce pobrały,
A ja w środku jak dziad stary.


LEON

Błogosław mi, ojcze, z żoną.


REGIMENTARZ

Chodźcie tu na moje łono.
A za te przestrachy senne,
Dziatki, odprawcie nowennę
Za dusze w czyścu będące;
A potem niechaj wam płyną
Słodko miodowe miesiące
I raj utracony winą
Odkwitnie; a ja odnowię
Przez obchody bardzo świetne
Te dwa małżeństwa sekretne,
Które wczoraj bym surowie
Karcił, a dzisiaj pochwalam.


SAWA

/ do Księżniczki. /

Więc nie jeszcze?


KSIĘŻNICZKA

                        Nie pozwalam,
Aż tę nowennę odprawię.


SAWA

Gołąbku z tęczowym pasem!
To ja pójdę ku Warszawie
I porwę króla tymczasem?


REGIMENTARZ

A wy się już tam kłócicie?
Sawa czegoś jak dziad żebrze!


KSIĘŻNICZKA

Chce mu się miesiąca w cebrze,
Chce się gwiazdy na błękicie.


REGIMENTARZ

/ do Sawy. /

Nie znasz jej — a nie proś ładnie,
To sama ci na nos spadnie.
Sawo, chodźmy do kielicha,
Spłukać z ust proch i krwawiznę.
A weźmy i tego mnicha,
Który się bił za ojczyznę;
Obaczym, czy dobrze pije…
Pierwsze zdrowie: Salomea niech żyje!
A polećmy kraj i siebie
Tej Salomei na niebie,
Której święto nam przypada
W przedostatnim listopada.

1843.






Śmierć, co trzynaście lat stała koło mnie…



Śmierć, co trzynaście lat stała koło mnie,
    Poszła i wbiegła do carskiej komnaty,
Car ją jak wariat przyjął — nieprzytomnie —
    I oddał ducha przy strzale harmaty,
Który gromowi bożemu podobny,
Poszedł na Moskwę jako dzwon żałobny.

Moskwa w powietrze blade zasłuchana,
    W czepcach złocistych jak matuszka stara,
Słysząc to rzekła: «Albo śmiech szatana,
    Albo też pękło czarne serce cara».
I cała wyszła na zielone błonia
Czekać na jezdca pierwszego i konia.

Pierwszy koń leciał, a był jako smoła,
    I cały czarny jeździec na nim siedział,
Przez lud przeleciał i wpadł do kościoła,
    Przez lud przeleciał — słowa nie powiedział;
A kiedy kościół odemknięto z trwogą,
W tej ciemnej Ławrze nie było nikogo.

Drugi przeleciał — lecz resztkami włosa
    I chustą krwawą się krył przed narodem,
Jak człowiek, który nie ma ust i nosa
    I twarz ma całą zgniłą jednym wrzodem.
Ten, jako zwykle car czynić przywyknął,
Wbiegł w zamek — usiadł na tronie i zniknął.

Trzeci przeleciał — ale był z daleka
    Widny ludowi… że był jak ruina,
Która ma okna tam, gdzie u człowieka
    Serce się mieści i szyja się wcina…
Ten nie doleciał, bo nań wpadły kruki
I rozerwały przed ludem na sztuki.


Wtenczas lud krzyknął: «To nasze trzy cary,
    Które w człowieku teraz jednym były;
Najpierwszy: to duch i proch, i car wiary,
    A drugi to proch i duch, i car siły;
A trzeci — od tych rozerwany ptaków,
To car-kat… który był królem Polaków».

[1845]






Śni mi się jakaś wielka a przez wieki idąca…



Śni mi się jakaś wielka a przez wieki idąca
Powieść… niby na twarzy ogromnego miesiąca
Ludy wymalowane… krwią swoją purpurową
Idące błagać Boga i wiekuiste Słowo
Na niebiosach zjawione… O pomóż, Zbawicielu,
Abym te wszystkie rzeczy… do gwiazdy i do celu
Doprowadził… a ludzkim się nie zmieszał oklaskiem
Ani łzami się zalał… ani śćmił twoim blaskiem.

Ojczyzny nieśmiertelnej serce wielkie niech słyszę
Ciągle w sobie bijące… a na wielką się ciszę
Przygotuję… że żadnych stąd oklasków nie będzie…
Chyba gdzie jakie pary… białe, wodne łabędzie
Po stawach ukraińskich… albo też i nad nami,
Które są echem kraju… tych… i muzykantami
Niebios… Cecylii świętej… za życia poślubione…
Głos słysząc… złote palmy… niewidzialną koronę
Spuszczą z chmur turkusowych… i ze złotego nieba
Róż ognistych nasypią… więcej też nie potrzeba
Kaznodziei poecie…
    Prześwięte więc żywoty
Opiszę… i tych jasnych duchów słonecznik złoty,
Ciągle ku przejasnemu słońcu odwracający
Oblicze… więc i wielki ów kraj teraz płaczący
Wolności… i wierzbami rozwieszony nad grobem
Zbudzę… i ojce nasze nad Zbawiciela żłobem
W gwiaździe wschodniej zjawione… ubiorę w dawne ciała,
Więc i Litwę — co wtenczas nad jeziormi siedziała.






Snycerz był zatrudniony Dyjany lepieniem…



Snycerz był zatrudniony Dyjany lepieniem.
Stała już czysta, cała, miesięcznym promieniem
Świecąca z oczu; brakło już tylko na głowie
Położyć srebrną, jasną skrę — księżyca nowie.
Wtem do snycerni przyszedł człek, co wszędy biega
Tak, że doń zawsze błoto uliczne przylega.
Chodził, patrzał, trząsł sobą i błotem, i światem;
Sam z gliny, więc posągów wnet się nazwał bratem,
Ojcem snycerza, który przed statuą ukutą
Stał cicho… oczy w ziemię spuściwszy i dłuto.
Już się mieli pożegnać, gdy snycerz, zajęty
Statuy skończeniem, marząc owe dyjamenty
I półkręgi srebrzyste, miesięczne, różowe,
Które będą wieńczyły posągowi głowę,
A nie widząc, skąd by miał w szaleństwie zapału
Na stworzenie miesiąca dostać materiału,
Nagle, z wielką pokorą wielkiego człowieka,
Ujrzał na ziemi błoto odpadłe od ćwieka
I od podkówki gościa, na ziemi leżące
(Zwykłe po błotnych ludzi śladach półmiesiące).
Te snycerz wziął i z wielką położył pokorą
Tam, gdzie nad posągami zwykle gwiazdy gorą
Albo przez lat tysiące w kamień duszą wlany
Płomyk się genijuszu podnosi różany.
Zaledwo to uczynił, aż błotna istota
W gościu zaczęła krzyczeć o tę kradzież błota
I pełny krwi na twarzy — w oczach błyskawicy,
Wrzeszczał ów gość: «Ja błoto przyniosłem z ulicy,
Jam przyniósł i wydeptał, i miesiącem zrobił,
A tyś skradł, abyś siebie u ludzi ozdobił
I zarobił majątek u polskich szlachciców
Tajemnicą, jaką mam, lepienia księżyców.
Więc nie tylko, żeś plagiat popełnił haniebny,
Ale mnie w dom przyjmujesz, boć jestem potrzebny,
Bo twych posągów czoła byłyby bez wieńca,
Bez piękności…» — To słysząc snycerz, bez rumieńca
Na twarzy, wobec gościa, który się szamotał
Po snycerni — ciął młotem w posąg i zdruzgotał.






Tak mi, Boże, dopomóż



Idea wiary nowej rozwinięta,
    W błyśnieniu jednym zmartwychwstała we mnie
Cała, gotowa do czynu i święta;
    Więc niedaremnie, o! nienadaremnie
Snu śmiertelnego porzuciłem łoże.
Tak mi dopomóż, Chryste Panie Boże!

Mały ja, biedny, ale serce moje
    Może pomieścić ludzi milijony.
Ci wszyscy ze mnie będą mieli zbroje —
    I ze mnie piorun mieć będą czerwony,
I z mego szczęścia do szczęścia podnoże.
Tak mi dopomóż, Chryste Panie Boże!

Za to spokojność już mam i mieć będę,
    I będę wieczny — jak te, które wskrzeszę —
I będę mocny — jak to, co zdobędę —
    I będę szczęsny — jak to, co pocieszę —
I będę stworzon — jak rzecz, którą stworzę.
Tak mi dopomóż, Chryste Panie Boże!

Chociaż usłyszę głosy urągania,
    Nie dbam, czy wzrastać będą — czy ucichać…
Jest to w godzinie wielkiej zmartwychwstania
    Szmer kości, który na smentarzach słychać.
Lecz się umarłych zgrają nie zatrwożę.
Tak mi dopomóż, Chryste Panie Boże!

Widzę wchód jeden tylko otworzony
    I drogę ducha tylko jednobramną…
Trzymając w górę palec podniesiony
    Idę z przestrogą — kto żyw — pójdzie za mną…
Pójdzie — chociażbym wszedłszy szedł przez morze…
Tak mi dopomóż, Chryste Panie Boże!

Drugi raz pokój dany jest na ziemi
    Tym, którzy miłość mają i ofiarę…
Dane zwycięstwo jest nad umarłemi,
    Dano jest wskrzeszać tych, co mają wiarę…
Na reszcie trumien — Ja — pieczęć położę.
Tak mi dopomóż, Chryste Panie Boże!

Lecz tym, co idą — nie przez czarnoksięstwa,
    Ale przez wiarę — dam, co sam Bóg daje:
W ich usta włożę komendę zwycięstwa,
    W ich oczy — ten wzrok, co zdobywa kraje —
Ten wzrok, któremu nic dotrwać nie może.
Tak mi dopomóż, Chryste Panie Boże!

Z pokorą teraz padam na kolana,
    Abym wstał silnym Boga robotnikiem.
Gdy wstanę — mój głos będzie głosem Pana,
    Mój krzyk — ojczyzny całej będzie krzykiem,
Mój duch — aniołem, co wszystko przemoże.
Tak mi dopomóż, Chryste Panie Boże!

Lipca 13. — [1842]






Ten sam duchowi płomienny szlak…



Ten sam duchowi płomienny szlak,
    Ten sam słowiański orzeł i lew,
Tam gdzieś na wiedźmie Krokt czy Krak,
    Ścierwo — orłowie — ogień i krew.

A tam gdzieś ludu słowiański syn
    W zagrodzie swojej w modlitwie śni
Niebo — jak złotych aniołów gmin,
    Wieczność — jak złotych tysiące dni.

Niebo — jak w kwiatkach błękitny len,
    Przyszła ojczyzna piękna — jak sen,
Bo on nie sławy, lecz słowa syn,

    On wie, co wielki znaczy się lud,
Nie padnie, on krwi szanuje czyn,
A czyn najwyższy — odda za cud.






Testament mój



Żyłem z wami, cierpiałem i płakałem z wami;
  Nigdy mi, kto szlachetny, nie był obojętny:
Dziś was rzucam i dalej idę w cień — z duchami,
  A jak gdyby tu szczęście było, idę smętny.
Nie zostawiłem tutaj żadnego dziedzica
  Ani dla mojej lutni, ani dla imienia:
Imię moje tak przeszło, jako błyskawica,
  I będzie, jak dźwięk pusty, trwać przez pokolenia.
Lecz wy, coście mnie znali, w podaniach przekażcie,
  Żem dla ojczyzny sterał moje lata młode;
A póki okręt walczył, siedziałem na maszcie,
  A gdy tonął, z okrętem poszedłem pod wodę…
Ale kiedyś, o smętnych losach zadumany
  Mojej biednej ojczyzny, pozna, kto szlachetny,
Że płaszcz na moim duchu był nie wyżebrany,
  Lecz świetnościami moich dawnych przodków świetny.
Niech przyjaciele moi w nocy się zgromadzą
  I biedne serce moje spalą w aloesie,
I tej, która mi dała to serce, oddadzą:
  Tak się matkom wypłaca świat, gdy proch odniesie…
Niech przyjaciele moi siędą przy pucharze
  I zapiją mój pogrzeb — oraz własną biedę:
Jeżeli będę duchem, to się im pokażę,
  Jeśli Bóg mnie uwolni od męki, nie przyjdę…
Lecz zaklinam: niech żywi nie tracą nadziei
  I przed narodem niosą oświaty kaganiec;
A kiedy trzeba, na śmierć idą po kolei,
  Jak kamienie, przez Boga rzucane na szaniec!
Co do mnie — ja zostawiam maleńką tu drużbę
  Tych, co mogli pokochać serce moje dumne;
Znać, że srogą spełniłem, twardą Bożą służbę,
  I zgodziłem się tu mieć niepłakaną trumnę.
Kto drugi tak bez świata oklasków się zgodzi
  Iść?… taką obojętność, jak ja, mieć dla świata?
Być sternikiem duchami napełnionej łodzi
  I tak cicho odlecieć, jak duch, gdy odlata?
Jednak zostanie po mnie ta siła fatalna,
  Co mi żywemu na nic, tylko czoło zdobi;
Lecz po śmierci was będzie gniotła niewidzialna,
  Aż was, zjadacze chleba — w aniołów przerobi.






Trzy poemata
Ojciec zadżumionych
W El-Arish



Dla objaśnienia następnego poematu potrzeba mi nieodbicie powiedzieć kilka słów o kwarantannie na pustyni między Egiptem a Palestyną, blisko miasteczka El-Arish. Wymysłem to jest dziwnym Mohameda Ali, że między dwoma swoimi państwami naznaczył myślą na błędnym piasku granicę i pod karą miecza zmusił wolne Beduiny rozbijać w tym miejscu namioty i żyć przez dni kilkanaście pod dozorem straży i doktora; inaczej zaś z Egiptu do Syrii dostać się nie mogą. Podróżując na wielbłądzie musiałem podobnemu ulec losowi. Po ośmiu dniach drogi przybyłem z Kairu na smutną dolinę piaszczystą, abym na niej przez dni dwanaście zamieszkał. Zrazu pojąć nie mogłem, jak miejsce puste, bez żadnego domu, błędnym piaskiem zawiane, mogło prawu ludzkiemu podlegać; ale miecz baszy zdawał się wisieć w błękitnym niebie nad głową moich przewodników Arabów, bo przybywszy na dolinę kwarantanny kazali zaraz uklęknąć wielbłądom, a w twarzach ich czarnych widać było głębokie poddanie się ludzi wolnych pod prawo strasznego człowieka. Przybył doktor z miasteczka El-Arish; pierwsze to było miasteczko, które od wyjazdu z Kairu obaczyłem z daleka, a doktor pierwszym napotkanym człowiekiem. Pan Steble, tak się nazywał ów lekarz, emigrant włoski, ożeniony świeżo z panną Malagamba, sławną pięknością na Wschodzie, o której Lamartine z takim uniesieniem rozpowiada, starał się natychmiast mój pobyt pod otwartym niebem jak najwygodniejszym uczynić; wydał ze składu kilka namiotów dla naszej podróżnej gromadki; a jak się później dowiedziałem, rączki jego żony grzęzły w białej i srebrnej mące, aby mi na chlebie europejskim nie zabrakło. Rozłożywszy się pod namiotem przywykać zacząłem do smutnego widoku, który mnie otaczał. Opodal nieco rzeczka, sucha prawie aż do dna, przerzynała piasku dolinę i szła do morza, za nią szara wstęga palmowych lasów; od północy błękitna szarfa Morza Śródziemnego roztrącała się o piasek i smutnym gwarem fal napełniała ciche nad pustynią powietrze; nad morzem zaś, na piramidalnej piasku mogile, błyszczał białą kopułą mały grobowiec Szecha, straszny, albowiem tam, w jego lochach, składano umarłych z dżumy; a zaś architektura jego i żółtawa białość nadawały mu pozór kościotrupa. Z innych stron wzgórza piaskowe i na nich straży namioty, i patrzący na kwarantannę strażnicy w jaskrawych orientalnych ubiorach; w środku zaś doliny niby stożec piaskowy, z którego muezin obwoływał donośnym głosem wielkość Boga rano, wieczorem i w nocy. Wszystkie te obrazy czytelnik drugi raz odbite znajdzie w następującej powieści; a pokażą się mu we właściwszym świetle, albowiem je zobaczy przez łzy ludzkie. Co do mnie, przywykać zacząłem do mego namiotu i podobałem sobie w ciszy piaskowego stepu i w szumie morza, do którego brzegów pozwalano mi chodzić wziąwszy z sobą jednego z kwarantanny strażników. W wigilią Bożego Narodzenia (1836 r.), kiedy z tej spokojnej pustyni myśli moje odbiegły aż do dalekiej ojczyzny mojej i ku owym dniom, które dawniej spędzałem na ucztach w gronie rodzinnym, okropna burza, przewiewana wichrem z Morza Czerwonego na Śródziemne, gruchnęła w nocy i polała się deszczem piorunów na mój namiot oddalony od ludzi. W smutne i zamyślone o kraju serce zaczęło wchodzić powoli przerażenie… Szeleszczący od wichrów i deszczu namiot chwiał się nade mną i zaczerwieniony od piorunów wydawał się ognistym i strzegącym łoża bezsennego cherubinem… Wicher mi zagasił światło, a wilgotny knot na nowo zapalić się nie chciał. Próżne tu byłyby opisy; albowiem wielkością biblijną nacechowana była ta burza w pustyni — Anhelli myślał, że już przyszedł wicher, który go z ziemi zwieje i zaniesie w krainę cichą — przeszła jednak ta bezsenna noc zgrozy, a gdy nad rankiem wyszedłem z namiotu, chmury żelazne okrywały niebo i drobny deszczyk zasmucał powietrze. Ale nie tu był koniec przestrachów; krzyk Arabów uwiadomił mnie o nowym niebezpieczeństwie: owa rzeczka, gdzie wczora zaledwo nitka wody sączyła się po piaskowym korycie, nabrzmiała nocną ulewą i srebrnymi płetwami prosto biegła roztoczyć się po dolinie, na której stały nasze namioty; zaledwo kilka chwil czasu zostawało do ratunku; unieśliśmy za pomocą Arabów namioty nasze na najbliższe wzgórze piaskowe, a zaraz po nas przyszła woda napełnić owe kręgi piaskowe, które jako ślady naszych zerwanych domów zostały w dolinie. Zziębły i ponury patrzałem ze wzgórza na tryumf tej biednej rzeczki, a patrząc tak, dziwnego doznawałem wrażenia. Bez dachu, bez ognia, bez pokarmu, doznawszy morskiego prawie na ziemi rozbicia, nie mogłem jednak udać się do bliskiego miasteczka, gdzie byli ludzie, ani prosić, aby mię pod dach jaki przyjęto i przy gościnnym posadzono ognisku. A mogły nadejść okropniejsze burze, mogło nareszcie przyjść morze i zatopić wzgórze, na którym stałem; a wszystko to trzeba było własnymi siłami wytrzymać, ocalić się lub zginąć, pod okiem ludzi, którzy się mnie i rzeczy moich dotknąć nie mogli i nie śmieli. Wyjaśniło się na koniec niebo, a ja, nauczony doświadczeniem, już nie w dolinie, lecz na wzgórzu najwyższym rozbiłem namiot; i przyszły dnie pogodne, ciche, spokojnie płynące w pustyni. Drogman mój Soliman, sławny z tego i chełpliwy, że był niegdyś tłumaczem Champoliona, Roseliniego, Fresnela i wielu innych, opowiadał mi o swoich dawnych panach różne drobne szczegóły ich podróży i ze mnie zapewne zbierał zapas małych postrzeżeń, którymi będzie bawił przyszłych wędrowników. Wieczorem zaś, usiadłszy na ziemi u wejścia do namiotu, piękny ten Arab, z długą brodą, oświecony wzierającym między płótna księżycem, śpiewał mi strofy z poematów arabskich, których dźwięk niezrozumiany i smutna nuta kołysały mnie do snu. A wtenczas — może mnie anioł snów okrywał płaszczem rycerza Solimy i naznaczał krzyżem czerwonym na piersiach, a zaś Araba tego przemieniał w giermka śpiewającego smutne dumy z ziemi rodzinnej. Lecz dosyć już o tym śnie tajemniczym życia mojego, o tym złotym stepie i o tym namiocie, gdzie miałem chwile spokojne, gdzie budząc się, przez roztworzone płótno oczy moje napotykały konstelacją Oriona, tak podobną do gwiaździstej lutni zawieszonej przez Boga nad biednym namiotem błędnego Polaka. Dosyć o tym cichym tygodniu życia — przeminął. — Wielbłądy moje znów uklękły przede mną i podniosły się z pielgrzymem zadumanym, wyciągając długie, wężom podobne szyje ku grobowcowi Chrystusowemu; a kiedy już byłem o godzinę drogi ku wschodowi, obróciłem się na siodle, aby raz jeszcze spojrzeć na mój namiot zielony; obaczyłem go na wzgórzu i zdawało mi się, że sam wyszedł na miejsce wysokie, aby mnie pożegnać; a czy to ludzie pakując rzeczy, czyli też sam namiot, nie czując już w sobie mieszkańca, wyrwał kilka kołów z piasku i skrzydłem powiewał za mną, pokazując mi swoje łono czarne i puste. — Odwróciłem się od tej rzeczy, co miała serce rozdarte po mnie. A wkrótce zaczęły się pokazywać na piasku lilije białe, zwiastując, że się zbliżam do żyźniejszej krainy; i pomyślałem, że na te same kwiaty obróciwszy oczy mówił Chrystus do uczniów swoich, aby się nie troszczyli o jutro i o rzeczy z tego świata, patrząc na lilie, które Bóg odziewa.

Oto jest opis kwarantanny odbytej przeze mnie na pustyni; gorszą daleko wysiedział ów starzec opowiadający nieszczęścia swoje w następnym poemacie. Historia jego boleści nie jest całkowicie zmyśloną: opowiadał mi ją doktor Steble, któremu tak za nią, jako za chleby i za uprzejmość dla mnie podziękowałbym tutaj, gdybym wiedział, że te kilka wyrazów znajdzie go na pustyni. Ale czymże jest dla niego wspomnienie w niezrozumianym języku i wymówione głosem, który zaledwo się tak rozchodzi, jak kręgi na wodzie po rzuconym do niej kamieniu?

Trzy razy księżyc odmienił się złoty,
Jak na tym piasku rozbiłem namioty.
Maleńkie dziecko karmiła mi żona,
Prócz tego dziecka, trzech synów, trzy córki,
Cała rodzina, dzisiaj pogrzebiona,
Przybyła ze mną. Dziewięć dromaderów
Chodziło co dnia na piasku pagórki
Karmić się chwastem nadmorskich ajerów;
A wieczór — wszystkie tu się kładły wiankiem,
Tu, gdzie się ogień już dawno nie pali.
Córki po wodę chodziły ze dzbankiem,
Synowie moi ogień rozkładali,
Żona, z synaczkiem przy piersiach, warzyła.
Wszystko to dzisiaj tam — gdzie ta mogiła
Promienistemu słońcu się odśmiecha,
Wszystko tam leży pod kopułką Szecha.
A ja samotny wracam — o boleści!
Trzy razy wieków przeżywszy czterdzieści,
Odkąd do mego płóciennego dworu
W tej kwarantannie wszedł anioł pomoru.

O! niewiadoma ta boleść nikomu,
Jaka się w moim sercu dziś zamyka!
Wracam na Liban, do mojego domu —
W dziedzińcu moim pomarańcza dzika
Zapyta: „Starcze! gdzie są twoje dziatki?” —
W dziedzińcu moim córek moich kwiatki
Spytają: „Starcze! gdzie są twoje córki?”
Naprzód błękitne na Libanie chmurki
Pytać mię będą o synów, o żonę,
O dzieci moje, wszystkie pogrzebione
Tam, pod grobowcem tym okropnym Szecha —
I wszystkie będą mię pytały echa,
I wszyscy ludzie, czy wracam ze zdrowiem,
Pytać się będą. — Cóż ja im odpowiem?!

Przybyłem. Namiot rozbiłem na piasku.
Wielbłądy moje cicho się pokładły;
Dziecko, jak mały aniołek w obrazku,
Karmiło wróble, a ptaszęta jadły,
Aż do rąk prawie przychodząc dziecinie. —
Widzisz tę małą rzeczułkę w dolinie?
Od niej wracała najmłodsza dziewczyna,
Z dzbankiem na głowie, prościutka jak trzcina.
Przyszła do ognia i wodą z potoku,
Śmiejąc się, lekko trysnęła na braci. —
Najstarszy — z ogniem zapalonym w oku
Wstał, dzbanek wody chwycił w drżące dłonie
I rzekł: „Sam Bóg ci za wodę zapłaci,
Bo chcę pić jak pies, bo ogień mam w łonie”.
To mówiąc, wodę wypiwszy ze dzbana,
Powalił się tu jak palma złamana.
Przybiegłem — nie czas już było ratować. —
Siostry go chciały martwego całować;
Krzyknąłem wściekły: „Niech się nikt nie waży!
Porwałem trupa i rzuciłem straży,
Aby go wzięła na żelazne zgrzebła
I tam, gdzie grzebią zarażonych, grzebła.
A od tej nocy tak pełnej boleści
Naznaczono mi nowych dni czterdzieści.

Tej samej nocy Hafne i Amina
Umarły leżąc na łożu przy sobie.
A patrz! — tak cicho umierały obie!
Że choć po śmierci najstarszego syna
Oczy się moje do snu nie zawarły,
A nie słyszałem, jak obie umarły.
I nawet matka własna nie słyszała,
Choć wiem, że także tej nocy nie spała.
Rankiem obiedwie sine jak żelazo,
Dwie moje córki zabite zarazą,
Wywlec kazałem strażnikom z namiotu;
I porzuciły nas! — i bez powrotu!…
A jak dorosłym przystoi dziewicom,
Włosami ziemię zamiotły rodzicom.

Widzisz te słońce w niebie lazurowym?
Zawsze tam wschodzi za lasem palmowym,
Zawsze zachodzi za tą piasku górą;
Zawsze te niebo nie splamione chmurą:
A mnie się zdało wtenczas, nie wiem czemu,
Że słońce słońcu nie równe złotemu;
I już nie takie, jakie było wczora,
Ale podobne do słońca upiora.
A niebo, które patrzało na zgubę
Mego rodzeństwa, moich trojga dzieci:
Tak mi się mgliste zdawało i grube
Ziemi wyziewem i słońca purpurą,
Że nie wiedziałem, czy pacierz doleci
Do Pana Boga, co się zakrył chmurą.

I tak dni dziesięć przeszło, choć nie skoro.
Reszta mych dzieci żyła — wszystko czworo.
Małżonka moja serce miała lżejsze,
I nawet moje dzieciątko najmniejsze
Żyło i kwiatkiem nie chciało usychać —
Ja sam nareszcie zacząłem oddychać;
Bo nie wierzyłem, żeby wziąwszy troje
Bóg mi chciał zabrać wszystkie dzieci moje.

O! była to więc piekielna godzina!
Gdy patrząc na twarz najmłodszego syna
Śmierć zobaczyłem! — Ach, ja go tak strzegłem!
Pierwszy na twarzy znak wystąpił drobny;
Nikt by nie dostrzegł — ja, ojciec, spostrzegłem.
On do tamtego stawał się podobny;
Stawał się jak mój trup pierworodzony
Z jasnego blady, z bladego czerwony.
Patrzę! — Na twarzy plam żelaznych krocie —
Więc zawołałem głośno: „Śmierć w namiocie!”
I pochwyciwszy go z takimi trądy
Wyniosłem na step, pomiędzy wielbłądy,
Aby go tam śmierć zgryzła do ostatka;
I żeby na to nie patrzała — matka.

Przy konającym czuwaliśmy bliscy
Ja z wielbłądami — na kolanach wszyscy.
Łamałem ręce i wołałem głośno:
„Oby nie umarł! lub się był nie rodził!” —
A tam nad palmy, z twarzą nielitośną,
Gdy konał mój syn, blady miesiąc wschodził
I patrzał: — tego z pamięci nie zatrzeć!
I nie wiem, jak ten sam miesiąc mógł patrzeć?
Gdy skonał w moim ojcowskim uścisku,
Chciałem go spalić na popiół w ognisku;
Lecz ledwie ogień zaczął biec po szacie,
Wyrwałem trupa i rzuciłem straży —
Poniosło mi go czarnych dwóch grabarzy,
I lepiej mu tam przy siostrach i bracie.
Od tego zgonu i od tej boleści
Naznaczono mi nowych dni czterdzieści.

Pod kręgiem słońca jako krew czerwonym
I pod namiotem tym zapowietrzonym
Żyliśmy, słowa nie mówiąc do siebie,
I śmierć przed samą śmiercią udawali
Myśląc, że Boga oszukamy w niebie,
Że się ten bałwan zarazy przewali. —
Powrócił! — Anioł powrócił morderca!
Ale mnie znalazł bez łez i bez serca,
Już omdlałego na boleści świeże,
Już mówiącego: „Niech Bóg wszystko bierze!”
Miałem na syna trzeciego cierpienia
Powieki bez łez i serce z kamienia.
Boleść już była jako chleb powszedni.
I pod oczyma mi konał mój średni,
Najmniej kochany w mym rodzinnym gronie
I najmniej z dzieci płakany po zgonie.
Toteż Bóg jemu wynagrodził za to,
Bo mu dał cichą śmierć i lodowatą,
Bez żadnych bólów, bez żadnych omamień.
Skonał i skościał, i stał się jak kamień.
A tak okropnie po śmierci wyglądał,
Jakby już próżnych naszych łez nie żądał,
Ale chciał tylko lice swoje wrazić
W serca nieczułe, oczy nam przerazić
I wiecznie zostać w rodziców pamięci
Z twarzą, co woła: „Jesteście przeklęci!”

Skonał. Myślałem wtenczas — o rozpaczy! —
Że jeśli reszcie Pan Bóg nie przebaczy,
Jeśli anioła śmierci przyszle po nie:
Dziecko mi weźmie — żonę — a po żonie
Mnie nieszczęsnego zawoła przed Stwórcę…
Córka! — Ja myśleć nie śmiałem o córce!
I trwoga o nią nie gryzła mię żadna.
Ach, ona była młoda! taka ładna!
Taka wesoła, kiedy moją głowę
Do lilijowych brała chłodzić rączek,
Kiedy zrobiwszy z jedwabiu osnowę,
Około cedru biegała po trawie,
Jak pracowity snując się pajączek.
Patrz! i ten pas mój błyszczący jaskrawie
Ona robiła — i te smutne oczy
Ona rąbkami złocistych warkoczy
Tak przesłaniała, że patrzałem na nią
Jako na róże przeze łzy i słońce.
Ach, ona była domu mego panią!
Ona jak jaśni anieli obrońce
Najmniejsze dziecko w kołyseczce strzegła.
I gdzie płacz jaki słyszała, tam biegła;
I wszystkie nasze opłakała ciosy,
I wszystkie nasze łzy — wzięła na włosy.

Dziesięć dni przeszło i nocy tak długich,
Że śmierć już mogła na gwiazdy odlecić.
Dziesięć dni przeszło, dziesięć nocy drugich
Przeszło — nadzieja zaczynała świecić…
Po dzieciach ustał wielki płacz niewieści
I naliczyliśmy ranków trzydzieści.
Nareszcie zbywszy pamięci i mocy,
Położyłem się i zasnąłem w nocy.
I we śnie, w lekkie owinięte chmury,
Ujrzałem moje dwie umarłe córy.
Przyszły za ręce trzymając się obie;
I pozdrowiwszy mię pokojem w grobie,
Poszły, oczyma cichymi błyszczące,
Nawiedzać inne, po namiocie śpiące.
Szły cicho, z wolna, schylały się nisko
Nad matki łożem, nad dziecka kołyską;
Potem na moją najmłodszą dziewczynę
Obiedwie — ręce położyły sine!
Budzę się z krzykiem i umarłą dziatwę
Klnąc wołam dziko: „Hatfe! moja Hatfe!”
Przyszła jak ptaszek cicho po kobiercu,
Rzuciła mi się rączkami na szyję;
I przekonałem się, że Hatfe żyje,
Słysząc jej serce bijące na sercu.
Ale nazajutrz grom przyszedł uderzyć —
Córka!!! — Lecz na co z boleścią się szerzyć?
I te mi dziecko sroga śmierć wydarła!
I ta mi córka na rękach umarła!
A była jedna najstraszniejsza chwila —
Kiedy ją bole targały zabójcze,
Wołała: „Ratuj mię! ratuj, mój ojcze!”
I miała wtenczas czerwone usteczka
Jak młoda róża, kiedy się rozchyla. —
I tak umarła ta moja dzieweczka,
Że mi się serce rozdarło na ćwierci —
A piękna była jak anioł — po śmierci!

Przyszli nade mną płakać nieborakiem
Strażnicy; przyszli mi wydrzeć to ciało.
I nieostrożni zaczepili hakiem —
Hak padł na pierś jej twardą, krągłą, białą…
I tu — bogdajby jak ja nie umarli! —
Tu ją pod mymi oczyma rozdarli. —
Ty im to, Boże niebieski, spamiętasz!
Wziąłem ją — i sam zaniosłem na cmentarz.

Z założonymi na piersiach rękoma
Siedziała trzy dni matka nieruchoma
W kącie namiotu, żółta, jakby z drewna.
Dziecina stała się blada i rzewna;
Bo mleko matki zaczęło wysychać,
I co dnia było płacz w kołysce słychać.
A ta pustynia — nie masz dzieci w grobie! —
Ona inaczej wydaje się tobie,
Może złocista, jasna i weselna?
Lecz dla mnie jest to równina piekielna!
Przez tę równinę, przez te piasku kupy
Ciągnięto śniade moich dzieci trupy.
A tam na wzgórzu, kędy morze bije,
Dla ciebie szumi morze — dla mnie wyje;
A kiedy z wichrem na brzegi nie skacze,
Dla ciebie szemrze tylko — dla mnie płacze.
Co dnia, gdy przyszła wieczorna godzina,
Śpiewającegom słyszał muezina:
Jakby się nad mym ulitował losem,
Zaczął smutniejszym obwoływać głosem,
Krzycząc ze swego piaskowego stoga
Nieszczęśliwemu ojcu — wielkość Boga.
O! bądźże mi Ty pochwalony, Alla!
Szumem pożaru, co miasta zapala,
Trzęsieniem ziemi, co grody wywraca,
Zarazą, która dzieci mi wytraca
I bierze syny z łona rodzicielki.
O Allach! Akbar Allach! jesteś wielki!

Wszystko, co miało tylko twarz człowieka,
Zaczęło stronić ode mnie z daleka.
Namiotu mego — córki go uprzędły —
Płótna na rosie poczerniały, zwiędły
I podarły się, i lekko napięte
Były jak próchna z ludzkich trumien zdjęte
Zarazę było znać na tym namiocie —
I wiesz, że nawet tych wróbelków krocie,
Co zlatywały się tutaj o brzasku
Jeść okruszyny i kąpać się w piasku;
Odkąd mi dzieci zaczęło ubywać,
Po żer przestały się wszystkie zlatywać.
Czy odstraszyło je podarte płótno
Namiotu mego? czy twarz moja biedna? —
Nie przyleciała z ptaszyn ani jedna
I spostrzegłem to — i było mi smutno.
Po córce w pięć dni — o Boże mój! Boże!
Z wieczora huczeć już zaczęło morze
I słońca się krąg pochował ponury,
I niebo czarne zaciągnęły chmury.
Noc przyszła, dotąd w pamięci ohydna,
Ciemna, od gromów czerwoności widna.
Jeszcze dziś czuję i widzę, i słyszę,
Słyszę, jak namiot gęste sieką deszcze,
Jak się rozciąga, jak głucho szeleszczę,
Jak się nade mną w ciemności kołysze
I od piorunów się cały czerwieni,
Podobny grobom szatańskim z płomieni.
Zdawało mi się za burzy łoskotem,
Żem słyszał martwe dzieci, za namiotem,
Wszystkie jęczące przeraźliwie, głucho.
Więc natężałem wzrok, serce i ucho;
I z przerażeniem rozmyślałem w sobie,
Jak moim dzieciom takiej nocy w grobie?

I nagle! — Czemuż ta śmierć tak zdradziecko!
Tak cicho weszła pod namiotu żagle?! —
Grom spadał hucząc po gromie — i nagle
W kołysce z cicha zapłakało dziecko —
A płacz ten musiał być strasznym wyrazem…
Bo zaraz — matka — ja — oboje razem —
Rzuciliśmy się, gdzie robaczek lichy…
A choć dziecięcia jęk był bardzo cichy,
To tak wydawał się obojgu głośny
I tak rozdarty, i taki żałosny,
I tak z głębokich wnętrzności wyjęty!
I tak rozumny! i taki przeklęty!!!
Żeśmy oboje biegli gromem tknięci,
I bez nadziei już! i bez pamięci!

I nie zawiodło przeczucie żałoby!
Umarło — z takiej jak tamte choroby.
I poszło leżeć między trupy bratnie,
Moje najmilsze!… i moje ostatnie!!!
Śmierć mi go czarna wzięła nielitośnie.
I już nie wróci! ani mi urośnie!
Ani go kiedy mój dom już zobaczy! —
I już nie wróci nigdy! — o rozpaczy!!!

Noc przyszła druga, błyszcząca gwiazdami,
byliśmy z matką w namiocie — przed nami
Leżało dziecko na stole, nieżywe,
Nieruchomością śmierci przeraźliwe.
Uczułem wtenczas, patrząc na tę postać,
Że gdyby mogło choć tak z nami zostać
Przez wszystkie lata — choć tak, nie inaczej
Ubyłoby mi z serca pół rozpaczy.
A te już — ani zarazy strażnicy,
Ani ja niosłem do Szecha kaplicy,
Gdzie się nam trupia otwierała brama,
Ale je matka tam zaniosła sama.

W namiocie pustym ja zostałem z żoną.
Ale czy pojmiesz? — zamiast nas połączyć,
Boleść obojgu nam rozdarłszy łono,
Zaczęła jakieś jady w serca sączyć,
I teraz chyba je sam Bóg oczyści.
Smutek podobny był do nienawiści
I stanął czarny, wielki, między nami.
Więc rozłączeni byliśmy i sami.
I nie mówiliśmy do siebie słowa —
Bo powiedz, jakaż być mogła rozmowa
W pustym namiocie między mną i żoną?
Pomiędzy ojcem i matką tych dzieci?…
Słońce wschodziło w upały czerwono,
Co dnia tonęło tam, gdzie teraz świeci
Jak jaka skrawa pożaru pochodnia. —
Więc tak bezdzietnym było — i tak co dnia —
Cisza ogromna namiot nasz zaległa.
Chyba mysz jaka w księżycu przebiegła;
Zgoła innego jęku ni szelestu…
Doczekaliśmy więc tak dni czterdziestu.
I kwarantanny przybyli lekarze,
Głęboko patrząc w nasze smutne twarze.
Widziałem, jak się każdy z nich zadziwiał;
Bo nachyliłem się był i posiwiał.
A żona moja od niespań i troski
Była jak bursztyn albo żółte woski;
Na głowie miała z włosów siwych wieniec,
Jakiś okropny ceglany rumieniec,
A oczy pełne takiej błyskawicy,
Jak ci, co wyjdą na słońce z ciemnicy.
Lekarz nam kazał w sustawy uderzyć,
Tam gdzie zaraza pierwsze rzuca strupy —
Zdrów byłem. — Ludzie! czy będziecie wierzyć?
Ja, co me wszystkie całowałem trupy,
Z tej kwarantanny wychodziłem zdrowy;
Żona, co nawet nie tknęła połowy,
Nad piersiami się uderzywszy zbladła
I zachwiała się z jękiem — i upadła.
A ja na ręce wziąłem trup niewieści,
Zaniosłem w namiot i rzuciwszy brzemię
Upadłem przy niej jak martwy na ziemię.
I obudziłem się — na dni czterdzieści…

Przed samą śmiercią wyznała mi matka,
Że chciała z grobu swojego dzieciątka
Jakiej pamiątki, kamienia lub kwiatka,
Włoska w złocistych na głowie obrączkach;
I ta po dziecku umarłym pamiątka —
Patrzaj! — obrazek ten, co trzymał w rączkach,
Te włoski złote i tak dzisiaj święte,
W mogiłce z główki maleńkiemu zdjęte —
Bo biedna matka miała tyle mocy,
Że odkopała dziecko o północy;
Znalazła jeszcze nie zepsutym wcale,
Pocałowała w usteczek korale
I znów włożyła do trupich obsłónek —
Te upominki i ten pocałunek,
Zazdrosnej ziemi Szecha ukradzione,
Zabiły matkę i wzięły mi żonę.

I znów się łono piaskowe otwarło,
Gdzie pochowałem matkę martwych zmarłą.
Potem wróciłem do płóciennej nory
Schować się w cieniu jak nocne potwory.
Ani ja słońca na niebieskim sklepie,
Ani mnie ludzie widzieli na stepie.
Stałem się jako zdzieciniali — starzy —
W pamięci mojej — żadnej żywej twarzy,
Tylko te sine i okropne lica,
Które mi wzięła zarazy martwica.
I w dzień błękitny, i w noc każdą ciemną
Oni tu byli w tym namiocie ze mną;
Gadałem z nimi, zmyślałem rozmowy,
W których rozmawiał ze mną tłum grobowy;
I często dziwnym natrafiłem losem
Na głos, co moich był dzieciątek głosem.
Z obłąkanego budziły mię śnicia
Po nocy hyjen przeraźliwe wycia
Tam nad trumnami… i słuchałem blady,
Jak nad trupami płaczą trupojady.
Stałem się wreszcie jak wąż, gdy ochłodnie.
I przechodziły mi dnie i tygodnie
Bez żadnych bólów, pamiątek, omamień.
Stałem się twardy i zimny jak kamień.
I raz — ach, boska nade mną opieka!
Patrzę, ktoś w namiot mój cicho zagląda —
I ach! — Nie była to już twarz człowieka,
Lecz głowa mego starego wielbłąda.
Spojrzał — i spojrzał z twarzą tak litośną,
Że rozpłakałem się jak dziecko głośno.

I tak przeżyłem smutnych dni czterdzieście;
Przyszli mię ludzie uwolnić nareszcie.
O gorzka wolność i chwila odlotu!
Jam do ciemnego już przywykł namiotu;
Z uczuciem smutku, boleści i zgrozy
Będę wyrywał koły i powrozy,
Które… (o Boże wiekuisty, świeć mi!…)
Do tego piasku zatykałem z dziećmi.
Ach, pomóż ty mi je zerwać — sam jestem!
A może tobie posępnym szelestem
Te płótna więcej boleści powiedzą?
One widziały wszystko! wszystko wiedzą!
Czyż nie są teraz jak męki obrazy?
Patrz na nie, dotknij! nie bój się zarazy,
Nie bój się śmierci, co dotknięciem sinem…
Wszak ty nie jesteś, synu, moim synem.
Lecz nie — uciekaj! Ja wiem, że te płótna
Straszne się muszą obcym ludziom zdawać.
Śmierć od zarazy? — Ach! to śmierć okrutna!
Zaczynasz własnych braci nie poznawać,
Potem cię ogień pali, piersi górą…
Ach! ja tak moich widziałem ośmioro!
I co dnia patrząc na tak konające,
Wysiedziałem tu całe trzy miesiące.
Dziś — oto dziewięć wielbłądów podróżnych,
A na nich — patrzaj, osiem juków próżnych,
I nie zostało mi nic — oprócz Boga;
I tam mój cmentarz — a tamtędy droga. —






Trzy poemata
Wacław



Są przedmioty, których by się pióro poety tknąć nie powinno; takim zapewne jest śmierć Wacława, którego nam Antoni Malczewski tak cudownymi kolorami w poemacie Maria odmalował. Jakiś jednak mimowolny pociąg, chciałbym go nazwać natchnieniem, zmusił mnie do napisania następnego poematu; a od prawdziwych nie odstępując podań, starałem się ile możności zidealizować rzecz pełną czarnych mętów i okropności. Może kilka strof spowiedzi Wacława wyjednają mi u czytelnika nieco pobłażającego sądu dla reszty i ogólnego układu pisma, którego już ani poprawić, ani przemienić nie jestem zdolny; a dwa poprzedzające poemata przybiegną w pomoc broniącemu się od zupełnego potępienia poecie.




I

    Witaj mi, ziemio stepów gładka, cicha,
Gdzie kwiat dla Boga kwitnie i usycha;
Gdzie dwa kurhany na błękitnym niebie
Przez całe stepy patrzą się na siebie;
Gdzie przerywają trupy sen grobowy,
Orłami z sobą prowadząc rozmowy;
Lub gdy je przyjaźń w mogiłach nie zbliża,
To krzyż się groźnie pogląda na krzyża
I oba drewna niby grożą sobie
Przez całe stepy zemstą śpiącą w grobie.
Krzyżowe groźby i poselstwa ptaków
Lecą przez krwawe doliny bodiaków;
I czuć w powietrzu, że tu myśli wojna,
Choć słońce złote, choć ziemia spokojna.
Bo choć się skończą rycerstwa i waśnie,
To ziemia mogił tak prędko nie zaśnie;
Ale w jej sercu wolność się odzywa,
Kiedy się orzeł gdzie z mogiły zrywa,
Kiedy zatętni jaki wicher głuchy,
Gdy zaszeleszczą powojów łańcuchy;
Albo gdy śmignie jaki złoty sumak,
Myśli, że biały Puławskiego rumak;
Albo gdy kosa o kamień zadzwoni,
Myśli, że Sawa jedzie w tysiąc koni;
Ale już w grobach są ci sławo-kraśni.
Ziemio kurhanów, nie marz o nich — zaśnij!




II

Znasz ty tęczowe rusałek upiory?
Czy znasz prorocką dumę Wernyhory?
Czy wiesz, co będzie w jarze Janczarychy,
Gdzie teraz gołąb lub jelonek cichy,
Ze łzą przeczystą w szafirowym oku,
Gdzieś w księżycowym się przegląda stoku?
Czy wiesz, że wszystkie te się sprawdzą śnicia
W jednej godzinie rycerskiego życia?
Że zemścisz syna, ojca, matkę, brata
W tej błyskawicy, co na szabli lata?
Niech tylko serce rycerza, o Chryste!
Jako lilija będzie we krwi czyste,
Niech tylko wprzódy nie splami zgryzota
Duszy, co jako ptak się w sidłach miota;
Niechaj się tylko każdy dumnie waży
Złotym aniołem w ojczyźnie na straży:
To chyba w końcu na takich aniołów
Wróg będzie piorun miał w ręku — nie ołów.




III

Jeśli pod tobą wolny koń stepowy,
Omijaj zamek ten i te parowy;
Niech cię nie wabi ten na zamku czole
Napis, co błyska od słońca na pole:
Bo to jest kłamstwo marmurów ohydne,
Złotem pisane i z daleka widne.
Uciekaj stepem przez burzanu fale,
Nie wierz napisom, nie zazieraj w sale,
Bo tam owionie i męstwo ci zetrze
Gorsze niż w grobach — zdradziectwa powietrze!
Gorsze niż dżuma, co zabija ciało!
Gorsze! — Choć pałac ten wygląda biało,
Choć za nim widać lipy starożytne,
Białe kościółki, jeziora błękitne;
Chociaż łabędzie śpią na tych jeziorach;
Choć róże stoją w jutrzenki kolorach;
Chociaż słowiki mieszkają w topolach,
A dalej błękit i kłosy na polach:
Nie wierz zdradzieckiej natury obłudzie,
Ten zamek pełny — w tym zamku są ludzie!




IV

Od czasu jeszcze dawnych Pelopidów,
Od wygaśnienia rodziny Atrydów
Nigdzie krwi tyle na gmachu kamieniach,
Nigdzie plam tyle od zbrodni w sumnieniach,
Nigdzie rodziny tak czarnej nie było,
Tak czarnych prochów pod żadną mogiłą…
Chciałbym powiedzieć… W imię Ojca, Ducha!
Kto tak okropnej powieści wysłucha?




V

Choć w zamku gości częstują wspaniale,
Gospodarz dawno nie schodzi na sale.
Niegdyś widziano go w gromadnym kole,
Jak trup śród ludzi, jak upiór przy stole.
Zimne po sercach przechodziło mrowie,
Kiedy co mówił, gdy pił jakie zdrowie;
A gdy wziął kielich w rękę trupią, siną,
W kielichu krew się zdawała, nie wino.
Każdy, co z gości do stołu zasiadał,
Nie znał go prawie, nigdy z nim nie gadał;
Gdy wszedł — nie wstawał nikt przed tym człowiekiem,
Choć orderami był srebrny i wiekiem;
Ani posłane z poselstwem od matki
Kiedy go w rękę całowały dziatki;
Jakby przed marą piekielną, szkaradną,
Stają przed ojcem zalęknione; bladną
I uciekają nie wyrzekłszy słowa
Lub kamienieją. Nie twarz to surowa —
Bo miłą miał twarz ten człowiek z natury;
Ani wzrok jego dziki i ponury —
Bo na swe dziatki patrząc łzy miał w oku;
Lecz przerażenie z boskiego wyroku
Wisiało nad nim jako krwawa tęcza;
A gorzej — wiedział to sam, że odstręcza;
Że coś pomiędzy nim a światem stoi,
Czego się sługa, dziecko, słońce boi.
Więc już od dawna zaniechał z rozpaczą
Przepraszać serca, które nie przebaczą;
Ujmować dusze, co chcą nienawidzić;
A nie mógł nimi pogardzać i szydzić.
Nawet choć wiedział, że tłumną hołotą
Rzucał się sprośny lud na jego złoto,
Tak wielką znalazł pokorę w swej winie,
Że nie pogardził i otworzył skrzynie;
A wtenczas sercu jego biczem jędzy
Był brzęk liczonych po zamku pieniędzy.




VI

Nareszcie uciekł od ludzi i słońca.
A przy nim tylko jak anioł obrońca
Maleńki, blady i nierozkwitniony
Był smutny synek jego pierwszej żony.
To jedne dziecko przy nim czuwa, tleje,
Jako różyczka przy cedrze więdnieje.
On duszę ojca, gdy w rozpacz upada,
Szafirowymi oczkami spowiada;
I patrz! że czarny nędzarz nie unika
Tak błękitnego grzechów spowiednika,
Ale mu z oczek cały błękit świeży
Pije oczyma i wzdycha, i wierzy
W ostatnią pomoc — w moc dziecka pacierzy.
Kiedyś za wczesnym zagrożoną zgonem
Dziecinkę swoją nazwał Eolionem;
Bo myślał, że ten kwiatek biały, kruchy,
Wezmą ze złotej kołyseczki duchy
I w nieśmiertelne zaniosą ogniska:
A więc mu nie dał ludzkiego nazwiska,
Ale powietrzne, duszy, nie popiołom
Imię, łatwiejsze wymówić aniołom.
Te dziecko jemu zostało przy boku
Ze łzą w źrenicy, z promionkami w oku,
Te czuwa przy nim. Lecz z wyroków Pana
Dusza w dziecięciu bladym obłąkana,
Smutna i z ciałkiem niedołężnym zwadna,
A w obłąkaniach jak aniołek ładna;
Gdy się uśmiecha — zda się, że do nieba;
Płacze — to myślisz, że mu tak potrzeba
Nad jaką dawną pamiątką lub szkodą
Jak zapłakanej wierzbie stać nad wodą.
Tylko że ojcu, gdy mu dziecię zbladło,
W chorobie dziecka jest zgryzot zwierciadło;
Tylko że nieraz jakaś moc grobowa
Przekleństwo ojca kładnie w dziecka słowa;
Lub w obłąkane czynności dziecięce
Jakieś piekielne mieszają się ręce
I straszne rzeczy czynią dziecka mocą —
I dziś — gdy Wacław zasnął — przed północą…
……………………………………..




VII

Lecz gdzież jest młoda małżonka? grafini?
Czemu nie przy nim? Dawniej niewolnica,
Dziś samowładna w zamku monarchini;
Z kimże to błądzi po świetle księżyca?
Z kimże to słucha śpiewania słowików?
Dla kogóż rzuca ucztę, stołowników,
Dzieci i męża bezsenne wezgłowie?
A jednak, mówią, dba o grafa zdrowie,
Sama przyprawia mu z lekarstwem czary.
Nieraz przy łożu jak ulotne mary
Staje powiewna z lampą w ręku, blada,
Słuchać, co śpiący o niej we śnie gada.
A mówią ludzie, że nieraz jej ręka
Słucha, czy serce się w chorym nie pęka;
Bo takie drgania mu piersi podnoszą,
Takie go zimne, straszne poty roszą,
Gdy śpi, a patrzy na śpiącego żona,
Jakby go anioł śmierci brał w ramiona.
Lecz dzisiaj z kimże na wieczornym chłodzie
Chodzi ta pani po mglistym ogrodzie?
Jeśli zbrodnicza miłość w sercu bije,
Ona się z taką miłością nie kryje,
Ale otwarcie, z bezwstydem na czole,
Kochanka sadza u boku przy stole:
Bo ten kochanek nie wybrany w tłumie,
Zwykle pochlebia jej skażonej dumie;
To jaki książę, to króla powierny:
Pies nań nie szczeka, przepuszcza odźwierny,
Wszyscy go nawet witają ukłonem;
Zamek jest jego; łożem, domem, tronem
Włada; gdzie indziej podobny do węża,
Tu zdrajca panem jest żony i męża:
Więc to nie z gachem Dyjanna grafini
Tajemne schadzki ma w ciemnej jaskini,
W grocie, co gładkim wyłożona brusem,
Szklannej kaskady zamknięta obrusem;
Szarfa ta wody lecąca z wysoka
Nie puści w grotę śledzącego oka
Ani księżyca — lecz przez nią przeleci
Czarna jaskółka, co w grocie ma dzieci,
Ta jedna kryształ skrzydłami rozcina;
Na wszystko miłość waży się matczyna.
Lecz noc — jaskółki śpią w gniazdach ukryte,
Lecz ciemność trwożną okryła kobiétę;
Chociaż nie sama, drży jak liść osiny,
Kiedy się w gniazdach poruszą ptaszyny,
Gdy woda głośniej w kaskadzie zakrzyczy.
A ten powiernik kto? Duch tajemniczy?
Szata go długa w ciemności obiela,
Na głowie wianek stepowego ziela;
Na głowie, siwym porośniętej runem,
Wiąże się burzan czerwony z piołunem.
A przed nim kocioł, czary i amfory…
Ku jakiej sprawie? ku czemu przybory?
Czy klątwy rzucać, czy palić ofiary?
Czy zabić kogo piekielnymi czary?
Z jakim to widmem skandynawskiej Frei
Grafini dzieło zaczyna Medei?




VIII

Zaledwo pani wargę koralową
Pierwsze i drżące otworzyło słowo,
O nieba! leci jasnych świateł krocie
Z pałacu, ciemną aleją, ku grocie,
I rozsypują się po drzew łańcuchu;
W ogrodzie pełno krzyku, blasku, ruchu.
Na cichej wodzie łabędź się poruszył,
Strzepotał, wody zwierciadlane skruszył,
Zapienił cały krąg zbudzony nagle,
Otworzył wszystkie puchy, pióra, żagle,
I znów spokojny spogląda wspaniale
Na rozchodzące się kręgami fale.
Tak silne serce posępnie się rzuci,
Kiedy go ze snu jaki grom ocuci,
Porwie się nagle, tłum spokojny zmiesza;
I widzi, jak się przerażona rzesza
Cofa, jak kręgi bladymi ucieka
Od rażonego nieszczęściem człowieka;
To wtenczas duma na pomoc przybędzie,
To wtenczas skrzydła się duszy łabędzie
Całe rozwiną przeciw wichrom losu,
To wtenczas serce jak z twardego ciosu;
I tym się nawet chełpi boleść sroga,
Że miała świadkiem walki — tylko Boga.
I tym się cieszy serce, choćby pękło,
Że zamiast podłych zlitować — przelękło.




IX

Ludzie, po drzewach szukający wszędzie,
Budzą słowiki i płoszą łabędzie.
Już słychać szmery, już wrzawa szalona,
Że graf otruty, że cierpi, że kona.
Wreszcie okropna wieść do groty wpadła:
Powiernik zaśmiał się — a pani zbladła
I znów skościeli oboje na długo.
Lecz kto by wtenczas ją widział z tym sługą,
Kto by ją widział, kiedy przez kaskadę
Blaski księżyca ją oblały blade,
Kto by w jej usta już nie koralowe,
Ale pobladłe, otwarte, surowe
Spojrzał i słuchał, gdy tak stała cicha,
Jak przez te usta serce w niej oddycha;
Kto by usłyszał, z jakim dzikim wrzaskiem
Wybiegła z ludźmi się spotkać i z blaskiem,
I z obwinieniem, co na każdej twarzy
Przy migającej się pochodni żarzy;
Kto by w tej chwili, nie zalane łezką,
Ale pięknością jasne nadniebieską
Widział jej oczy, gdy je w gwiazdach trzyma
Albo o męża pyta się oczyma:
Ten by ją całkiem miał nie potępioną.
Zepsutą była, niewierną — lecz żoną.




X

Jedne tam okno na zamkowej sali
Od czerwonego księżyca się pali.
To właśnie okno grafowskiej komnaty,
Jak anioł blaskiem czerwonym skrzydlaty
Stoi na zamku, patrzy na katusze
I czeka, by wziąć z tego ciała duszę.
U bramy zamku tłum pobladły czeka.
Na drodze widać konnego człowieka,
Jak czarny szatan z płomykiem na głowie;
Otwierać bramy, nim się człek opowie!
Bo to nie diabeł ani żadna jędza,
To kozak pański konno wiezie księdza.
Będziesz pamiętał ty, księże Prokopie,
Jak się kozaczy koń przez jary kopie,
Jak parska ogniem, jak daje szczupaka,
Choć ma na sobie księdza i kozaka.
Hej! hej! skrzypiąca brama się odmyka,
Kozak na koniu przywiózł spowiednika;
Przeskoczył diaków i bab bladych wianek,
Wziął go za kaptur i rzucił na ganek.
Sam idzie w tłumy, gdzie ponure gwary,
Że ktoś na pana rzucił śmiertne czary.
Kto? — Wszystkie oczy idą ku tej stronie,
Gdzie u grafini w oknie lampa płonie.
Wczoraj — widziano ją w grocie z wieczora
Nie samą — mówią, że trup Wernyhora
Przyszedł się pomścić za Lachów ojczyznę
I z grobu przyniósł dla pani truciznę.




XI

Próżno ksiądz czeka u grafa podwoi,
Zamknął się Wacław i ludzi się boi,
I z małym synkiem sam na sam się pieści.
Widziano pierwsze trucizny boleści,
Sam mówił ludziom, że otruty kona,
Potem służalców wygnał; nawet żona
Wejść się nie waży, gdzie spoczywa chory,
Bo sam ode drzwi zasunął zapory;
A bramę chyba wyłamać wypada,
Jak umrze. — U drzwi słuchają. — Graf gada.
Czasem się jakiś głosek serafina
Niebieską skargą ojcu przypomina;
Czasem dwa tylko ciężkie odetchnienia,
Jakieś żałosne szmery i westchnienia;
I służebników tłum się niecierpliwi,
Bo słońce weszło — oni jeszcze żywi.
I dzień na strasznym zszedł oczekiwaniu,
Na skargach ojca, na dziecka płakaniu;
I księżyc weszedł, a ci dwaj straszliwi
W tajemniczości nocnej jeszcze żywi.
Śmierć ich mównymi uczyniła smutnie,
Ich głos w zamknięciu jak dwie zgodne lutnie.
Ci, co słuchali przez grube podwoje,
Mówią, że więcej tam głosów niż dwoje.




XII

Od dawna wieści są i poszept głuchy,
Że z grafem jakieś są po nocach duchy.
Raz go widziano, jak przez zamku cienie
Wodził za sobą dwa ciche płomienie,
Skrawe, czerwone, piekielne straszydła,
Mające oczy i włosy, i skrzydła.
Ścigany przez nie wybiegał z komnaty
Tylnymi drzwiami na ogród, na kwiaty;
I raz go z wody wydobyła zgraja;
Było to, mówią, w dzień trzeciego maja.
Widziano, jak biegł przez łąkę w zawody,
Ognie go, mówią, zagnały do wody.
Widziano, jak się topił cały blady:
Skądże ta rozpacz? i te ognioślady?
Gdy ziemia w nowe kwiaty się ustraja,
Gdy wszystko ciche w dzień wiośniany maja?
A już to od lat wielu takie rzeczy;
Nikt nie przysięgnie i nikt nie zaprzeczy,
Wszyscy się boją wierzyć w takie dziwo.
W młodości, słychać, zgrzeszył bardzo krzywo,
Dlatego piorun za nim się pomyka,
Owiewa skrami, straszy, lecz nie tyka,
Tylko grobowym okrąży zapachem,
Aby go zabić krwią albo przestrachem.
A mówiąc o tym ludzie z twarzą bladą
Dodają: Człowiek ten przewinił zdradą
I sam się dzisiaj chce karać za zbrodnie,
Sam przyzwał piekieł czerwone pochodnie;
A kiedy przyjdą i nad łożem staną,
On się nakrywa chustą krwią zbryzganą;
W tej chuście niegdyś mu kozacka spisa
Podała w nocy sąd na infamisa,
Gdy kraj zdradzony już był i rozdarty.
Ta chusta i te pargaminu karty
Leżą przy łożu koło puginału —
Niech Bóg go broni w rozpaczy od szału!
Biada! o biada, gdy przy łożu siędzie
Śmierci przyczyna i śmierci narzędzie.
To dość dla serca, co się samo dręczy —
Widm nie potrzeba — sumnienie wyręczy.
A rzecz straszniejsza! sumnienie Wacława
Nabyło nawet nad uśpionym prawa;
On w nocy wstaje i z otwartym okiem
Po zamku chodzi niesłyszanym krokiem;
Czasem pochodnią sobie świeci nocną;
Oczy otwarte, wyiskrzone mocno;
Lecz jakby co się roiło w zrennicy,
Ani w nich mgnienia, ani błyskawicy,
Ani się światła bliskiego przelękną:
A gdy się wpatrzą w co — zda się, że pękną.




XIII

Znałem ja grafa Wacława za młodu —
Dumny z piękności, z wysokiego rodu;
Drzewo, co późnej mogło czekać zimy —
On tak wyglądał jak rycerz Solimy,
Piękny i straszny, kiedy go koń kary
Niósł do kochanki przez burzanów jary,
Kiedy na jakie powietrzne wołanie
Stawał obejrzeć się gdzie na kurhanie;
Myślałbyś wtenczas, że to anioł stepu
Pod błękitami niebieskiego sklepu
Stoi i czeka, aż wicher poruszy
Na jaką walkę skrzydła jego duszy.
Cóż się z nim stało? Czy to moich powiek
Mara? — Gdzie tamten anioł, rycerz, człowiek?




XIV

Smutny był koniec jego pierwszej żony:
Dostała wcześnie anielskiej korony,
Zamordowana, utopiona w stawie,
Gdy na wojennej był Wacław wyprawie.
Mówią, że obce pomściły się prawa
Śmierci synowej na ojcu Wacława.
Jeżeli tak jest? — o Chryste na męce! —
Jakie w tym rodzie serca! jakie ręce!
Mówią — że ojciec graf w turmę zamknięty
Umarł przed sądem — a drudzy, że ścięty;
Lecz takiej rzeczy myśl nie wierzy sama:
Na takim wielkim rodzie taka plama!
Tak wielka szyja złamana nad gminem!
Lecz ojcu nie mieć litości nad synem!
Ale zabójców nasłać na synowę
I za pieniądze móc odkupić głowę!
Gdy nieraz ołów ludzki się zagłębia
W serce orlicy i za śmierć gołębia,
Niktże tej śmierci pomścić się nie umie
Na krwi wysokiej? na wyniosłej dumie?
Niktże — prócz syna — co za te popioły
Ojcowi musiał miecz pokazać goły?
Tak się więc zbrodnia ogniwami winie,
Że ojciec własny wroga widzi w synie;
Albo umiera syna krwią czerwony,
Nie pożegnany i nie przebaczony;
Albo tak skala syna pierś łabędzią,
Aby mu nie był czystszym ani sędzią:
Aż tam nareszcie stanie pochylony
Zdrajca narodu przed zbójcą swej żony;
Aż znowu wrócą pod zwyczajne prawa,
I od przedajnej głowy wyższa — krwawa.




XV

Ale to pewna, że śmiercią tej żony
Graf Wacław dziwnie na sercu zmieniony.
Ponurość ciemne okryła oblicze,
Serce zamknięte ludziom, tajemnicze,
Na czole duma. Gdy kto weń uderzył
Miłością czystą ojczyzny — nie wierzył.
Na wszystkie echa rozkoszy i jęku
Serce się jego już pozbyło dźwięku.
Coś ma cichego, okropnego w łonie.
Mówią, że myśli o polskiej koronie;
Króla w nim widzą przyjacielskie oczy,
Wielkość wyśledzą głos fałszu proroczy;
Jam go opuścił śród tego zamętu
Myśląc: i cóż jest twardość dyjamentu?
I cóż jest wierność grobowi, pamiątkom
W sercu najtwardszym? Jakimże to wrątkom
Daje się dusza unosić Wacława?
Chmurzy się niebo — burza będzie krwawa.
Więcej niż Boga ta dusza tajemna
Zamyka w sobie — przyszłość będzie ciemna!
Bogdajbym nie zgadł! lecz smutna w nim siła,
Miłość go tknęła, boleść nie zabiła;
Więc jeszcze nadto w nim miłosnej siły,
A już nikogo kochać — prócz mogiły.
O! kraj nieszczęsny, co jak spadkobierca
Po żonie weźmie dar strutego serca.
Ludu! przeżegnaj tę marę złowrogą!
Ona na scenę świata wchodzi z trwogą;
Myśli, że anioł ją rzucił obrończy,
Nieszczęściem zaczął — a piorunem skończy.




XVI

A dziś — już koniec! Do Wacława gmachu
Weszła posępna królowa przestrachu.
Czy go kto otruł, czy struła zgryzota —
Kona, a przy nim synek, róża złota,
Gwiazdeczka ranna, także więdnie, gaśnie.
A w zamku bójka, kradzieże i waśnie.
Ten bierze sprzęty, ten ściany odziera;
Zamek się niszczy, pan zamku umiera.
Gdzie żona? — Ona w najciemniejszej sali
Brylanty chowa i papiery pali;
Nie sama — Greczyn w Arnauta stroju
Leży na złotym wezgłowiu w pokoju;
Jak sułtan jaki wydaje rozkazy,
A nie powtarza wydanych dwa razy,
Bo go ta piękna słucha, myśl zgadywa,
I całuje go w ręce — nieszczęśliwa!




XVII

„Dyjanno!” — Przyszła, stanęła w pokorze.
„Zrzuć teraz, piękna, te ślubne obroże,
Wypogodź teraz czoło lodowate.
Lubię tę chłopkę, tę polską Hekatę;
A skoro tylko zabłyśnie Fingary,
Sam pójdę patrzeć, jak zamawia czary
I śmierć posyła ludziom z ciemnej groty”.

— „O Antynoe! już czuję zgryzoty,
A przecież śmierci męża jam nie winna.
Ona to! ona, ta kobieta gminna,
Musiała jakieś zemsty niepowszednie
Lub spełniać jakie chłopskie przepowiednie;
A gdy ja chciałam, by ta wiedźma z piekła
Czarę miłosnym zaklęciem urzekła:
Ona — o srogi i okropny błędzie! —
I może on mię trupem kochać będzie,
I z grobu przyjdzie po miłość umarły”.

Tu się powoli drzwi sali otwarły.
Struchleli nagle oba kochankowie;
Wszedł śpiący, z szmatą skrwawioną na głowie.




XVIII

Kto go tak ubrał? Nieraz synek mały,
Kiedy na ojca padał księżyc biały,
Widząc, jak w świetle twarz się grafa mroczy,
Dwie białe róże kładł ojcu na oczy;
Lub w obłąkaniu (o jasne i wdzięczne
Dziecka przysługi!) promienie miesięczne
Od ojca wzroku brał na swoje lica
I tak zesmutniał cały od księżyca.
A dziś — okropność! miałżeby Wacława?…
Przy łożu chustka ta leżała krwawa —
Miałżeby synek ten łachman grobowy,
Może z anioła ciemnego namowy
Na głowę ojcu?… O nie! ta czerwona
Chusta nie była w ręku Eoliona.
O nie! — przysięgam, święci aniołowie!
Syn nie położył mu tej krwi na głowie.
Bo mniej straszliwa byłaby ofiara,
Gdyby ojczyzny samej przyszła mara
Zajrzeć w lekarstwo zaprawne piołunem
I zdrajcę takim nakryła całunem,
Aby raz jeszcze, nim go Bóg obudzi,
Czerwono wrył się w pamięci u ludzi.




XIX

Cóż to? Czy serce w tej kobiecie pękło?
O marmur czoło uderzyło, jękło,
Kość zadzwoniła, gdy czołem upadła
Przed same nogi groźnego widziadła,
I dziwnie… zadrżał, oczyma nie mignął,
Lecz cały zadrżał i cały się wzdrygnął,
I stanął chwilę we śnie, zadziwiony,
Jakby usłyszał skąd o śmierci żony.
Lecz chwilę tylko chwiał się jak na szali,
I nie obudził się — i poszedł daléj.




XX

Sen to czy mara jaka niezbawiona?
Krzyczą po zamku, że grafini kona.
Nie dowiedzieć się, z czego, u Greczyna,
Krew w nim zastygła, zimny jak gadzina;
W pochodni światło obłąkany patrzy,
Chłodny jak kamień, od marmuru bladszy.
Grafini kona — mówią — on nie słyszy.
Zlękli się ludzie jego trupiej ciszy,
Trącają — milczy jak widmo zaklęte,
Usta ma drżące, zęby mocno ścięte;
Wzięli, zimnego zanieśli na łoże.
Co się w tym zamku stało? Wielki Boże!
Tu śmierć nie czeka zwyczajnej kolei.
Grafini, mówią, była przy nadziei;
Wszyscy widzieli i tłum cały pyta,
Czy jeszcze żyje, czy z dzieckiem zabita.




XXI

Patrzaj! tam słońce nad dnieprowe skały
Wyrzuca świetne brylantowe strzały.
Kwiaty ze łzami się podnoszą wdzięczne,
Tam w błękit czoło chowa się miesięczne;
Sarneczki złote na kurhany skaczą,
Róże się polne otwierają, płaczą,
Orzeł na krzyżu z rosy skrzydła trzepie.
Jaki spokojny wschód słońca na stepie!
Tylkoż w tym zamku złote słońce budzi
Z przerażonego snu pobladłych ludzi!
Tylkoż w tym zamku otworzą się oczy,
Które przed nocą mgła śmierci zamroczy!
Na toż więc było na ten świat przychodzić
Cierpieć, miłować, nienawidzieć, szkodzić:
Ażeby wreszcie słońce dawno znane
Weszło, ostatnie — i nie zapłakane.




XXII

Graf Wacław woła. Wybito podwoje,
Wchodzą. Czy trupów powalonych dwoje?
Graf Wacław, przy nim synaczek maleńki —
Zbledli — graf woła księdza i trumienki —
Wyszli; pojechał kozak do stolarza.
Do grafa — księdza wzięto od ołtarza.
Ksiądz ten pocieszać umiał nieszczęśliwe;
Spokojne lice i włosy miał siwe.
Obudził ojca, wziął go pod ramiona,
Postawił, krzyż mu przycisnął do łona,
Na złote słońce obrócił go twarzą,
Na róże, co się pod oknami żarzą;
Słońce i kwiaty, czy boską mu chwałę,
Czyli dzieciątko te przypomną małe:
Dobrze, bo przerwą posępne rozpacze,
Bo może westchnie, przemówi, zapłacze?
Nie, stoi martwy, twarz mu się nie mieni:
Tak w brylantowym powietrzu jesieni
Stoją bezlistne drzewa w szronu szacie
I zadumane jak po jakiej stracie.
I przyszli ludzie z gotową trumienką;
Ksiądz się obrócił i znak im dał ręką,
I wzięli trupka, po cichu wynieśli.
Ojciec nie słyszał tych ludzi — a jeśli
Słyszał, to udał dziwną licem chłodność,
Ostatnią dumę w nieszczęściu — łagodność.
I postradawszy tę dziecinkę drogą,
Już nie zapytał się o nią nikogo.
I tak był długo bez myśli, bez czucia,
Jak trup, nim dzieło zacznie się zepsucia.
Ksiądz złożył ręce na piersiach i czeka
Na smutną spowiedź grzesznego człowieka.




XXIII

Usiadł… ksiądz słucha… on usty drżącemi:
„Księże! skończyłem już wszystko na ziemi.
Patrzaj! czy widzisz ten komin i tygle?
Bóg mię ukarał srogo, niedościgle;
Wiem, co w tej czarze było — o anioły!
Ogień miłosny i ludzkie popioły.
Wypiłem z moim synkiem przez połowę,
Co? Może ojców mych resztki grobowe?
Strasznie pomyśleć, kto napój przyprawił,
Co mię otruło, jaki się duch zjawił,
Aby mi dzisiaj po nocy powiedział,
O czym grobowiec dotąd tylko wiedział.
Cóż to za zemsta? Jacy to nieczuli,
Co zdrajcę prochem antenatów struli;
Tym czystym prochem zdradzonym nikczemnie,
Co się trucizną stał, gdy wstąpił we mnie.
A jakąż to myśl mieli ci mściciele,
Uśpione czucia budzić w moim ciele,
Żyły nalewać znowu krwią namiętną,
Zbudzić to serce, gdzie zgryzoty piętno.
Wiedzieliż oni, co ogień poruszy
W czarnym sumnieniu, w pokalanej duszy?
Jaka rozogni się w krwi mojej zgniłość?
Co wyjdzie na jaw? — Zaprawdę, nie miłość,
Ale zgryzotę zbudzili i pychę;
Przeklęci! Serce już tak spało ciche!
Już tak popiołem i pleśnią nakryte,
Już tak spokojne! już takie zabite!
A teraz znowu krwią nalane wściekłą;
Boleść w nim, burza, pioruny i piekło,
Wszystko, co ludzi przerażało trwogą,
Ale nie miłość — co kochać? i kogo?
Ach, gdyby nawet z grobu wywołani,
Gdyby ta nawet moja pierwsza pani,
Ta najkochańsza, najsłodsza, umarła,
Wstała — to serce by moje rozdarła;
Płakałbym może i z cierpień się skarżył,
Alebym kochać już nie mógł — nie ważył;
Bo na to trzeba jaśniejszej godziny
Niż starość ludzka pełna krwi i winy,
Co jako skrawy, chmurny zachód słońca
Otwiera niebo bez Boga, bez końca.




XXIV

„Księże, są o mnie haniebne powieści,
Nie wierz im wszystkim. Bez sławy, bez części,
Nie jestem takim, jak ludzie niewinni,
Ależ ja więcej cierpiałem niż inni,
Ale ja większe miałem serce w sobie
Do nakarmienia… Tam małżonka w grobie,
Tam ojca sądzą mojego, o zgroza!
Na śmierć haniebną, na karę powroza.
Mój teść otrzymał wyrok nie ojczysty…
Mój ojciec, mój ród dawny, dumny, czysty,
Wszystko to jedna godzina obbali! —
Dzisiaj to wszystko ważyłbym na szali,
Dzisiaj bym wolał, o Boże! przed gminem
Powieszonego się nazywać synem;
Lecz wtenczas, z hańbą grożone zamęściem,
Mój ojciec, mój ród, moje imię!… Szczęściem
Mój ojciec umarł — tak jak był powinien…
Czemuś ty, księże, zadrżał? Jam nie winien…
Że mię widziano tej nocy przy turmie
W księżycowego wichru dzikim szturmie?
Na zapienionym żem uciekał koniu,
Żem pędził z głuchym tętentem po błoniu,
Że ojca mego we krwi znaleziono
Nazajutrz?… Księże! rozedrzyj mi łono
I obacz serce, nim pójdę do trumny,
Bo mówię prawdę — lecz przysiąc za dumny.




XXV

„Jestem nie winien, ale nie wiem czemu
W pamięci jestem podobny winnemu.
Bo wyznam tobie, żem tej śmierci żądał,
Nawet spodziewał się, czekał, wyglądał;
Bo i wieść o niej chwyciłem łakomą
Myślą, lecz zimno — jak rzecz już wiadomą.
Coś we krwi miałem, coś w myśli ustrzegło,
Co mi o śmierci tej pierwej przysięgło.
To kiedy przyszli zwiastować mi smutni
Ludzie, co chciwi męczyć i okrutni
Lubią posępnych słów oglądać skutek,
Wzgardziłem dumnie pokazać im smutek;
Lecz pokazałem lice zimne, szczere,
Już podniesione nad zwyczajną sferę;
Już w tej krainie cichej, wnętrznej burzy,
Gdzie nawet czoła śmierć ojca nie chmurzy,
Ale przechodzi wszystko ziemskie, mija,
Jady nie trują i miecz nie zabija.
Pokazałem im tę niezmienność czoła,
Które zmroziło dotknięcie anioła.
Wytłumaczyli to ludzie inaczej,
Ten marmur bólu — tę ciszę rozpaczy.




XXVI

„Ty wiesz, że dumni nieszczęściem nie mogą
Za innych śladem iść tą samą drogą.
A gdy się duma z nieszczęścia wylęgnie,
To i Bóg czoła takiego nie sięgnie,
To nawet wiara nie pochyli głowy;
A cóż dopiero piorun, miecz, okowy,
A nawet ludzkie przekleństwo i wzgarda:
Tak była ciemna, taka była harda
Duma w tym sercu. Na co mnie przywiodła,
Ty wiesz — lecz duszy nie sądź, bo nie podła.
Jam się nie rzucił jak koń do zawodu,
Ja sam stanąłem przeciwko narodu,
A gdym się oprzeć musiał w rzeczy ciągu,
To się na wielkim oparłem posągu.
I nie szukałbym był podpory wroga,
Gdybym większego znalazł w sercu — Boga.




XXVII

„Nie uniewinniam ja siebie, o księże!
Jakie mię gryzły tu w tej piersi węże,
Jakie po nocach walki obłąkane
Z pamięcią, dumą, zaczęte, wytrwane,
Aż sumnieniowi uczyniłem zadość:
Świadczą te oczy, te czoło, ta bladość.
O! trzeba było siadać nad mym łożem,
Gdy we śnie serce mi coś pruło nożem;
Gdy się budziłem w noc bezksiężycową
W ciemności, ze krwi piorunem nad głową
Albo widm okiem do łoża przybity,
Zimny, i łzami, i potem okryty,
Nie wiedząc, czemu serce drży boleśnie.
Mówią, żem chodził po pałacu we śnie,
Nie wiem, lecz nieraz, gdy sen ciężki spadał,
Możem wstał, chodził, płakał, jęczał, gadał,
Możem z krwi rękę o rękę ocierał,
Możem zabijał i trumny otwierał,
Możem się dzielił z kim jaką mogiłą,
Nie wiem: — bo o tym mi się wszystkim śniło…
I nawet dzisiaj na mnie krew czerwona
Na głowie… Gdzie jest moja druga żona?…




XXVIII

„Stój! stój! Nie szukaj tej kobiety, ojcze.
Od innych ciosy okropne, zabójcze,
Lecz od niej gorsze ja rany poniosłem.
Ona zrobiła, że śmierć kraju zniosłem.
Anioł piękności i wróg nieodstępny,
Stała, gdy z hańbą walczyłem posępny.
Com cierpiał w sobie i com czuł — nie czuła,
Co w sercu moim zmartwychwstało — struła,
Aż przyszło wreszcie, że dziś, jędza blada…
Lecz z tego niechaj ona się spowiada,
To na jej sercu, to je kiedyś zrani —
Patrz! ja ten ogród zasadziłem dla niéj,
Te drzewa, łąki, tam niby w obłędzie
Strumienie i na błękitach łabędzie,
I ta z marmuru Karary łazienka,
To dla niej… Patrzę i serce mi pęka;
Bo to zostanie po mnie wszystko — długo…
O! gdybym to mógł jaką krwawą strugą
Zalać i zniszczyć, i duszę wyzionąć,
I z zamkiem, i z nią, i z wszystkim utonąć;
Zostawić gruzy leżące na pował,
Których by człowiek nie znał, nie żałował,
Nie myślał o mnie tu błądząc, nie gadał,
Że tutaj zdrajca chodził, dumał, siadał,
Tu się śmiał z Boga, a tutaj łzy ronił;
A tu się w grocie kaskadą zasłonił
Bojąc się słońca, co tę ziemię złoci,
I żył jak węże w zimnie i w wilgoci.




XXIX

„Miłość ojczyzny — o! to słońce świetne
Dla serc, co dumne, sieroce, szlachetne,
Całe się czystym miłościom oddadzą.
Jako żurawie, co łańcuch prowadzą,
Świetniejsze serca wylatują przodem;
Umrą — ich duchy lecą przed narodem,
Ich wrzask, ich imię, ich lament to hasła.
Gdy matka po nich zapłakana wrzasła,
Ojczyzna cała słyszy, leci, mści się;
W gołębiach wtenczas są serca tygrysie.
Umrą wygnani — to naród wysyła
Posłów zapraszać, niech wróci mogiła.
A choćby nawet zapomnienie, nędza,
Jednego pacierz nad mogiłą księdza
I wieczna cisza w grobie niepłakanym.
O! ja zazdroszczę tym czystym, nieznanym,
Ja, co się aż tam, aż do słońca darłem —
O czemu ja też dzieckiem nie umarłem!?
Czemu!?… Ach wtenczas, księże, nie dla sławy,
Lecz przyleciałem był raz na bój krwawy,
Ażeby umrzeć. — Na Boga żywego,
Ja bym się teraz nie miał chełpić z czego…
Szyki się biły pod Maciejowicą,
Wleciałem ściśle zamknięty przyłbicą;
Dziwny był ubiór, ale to miał zyskiem,
Że nie witano mię zdrajcy nazwiskiem,
Wreszcie i harmat zakryłem się błyskiem;
I smutny w sobie wpadłem we krwi morze.
Słyszałeś o tym żelaznym upiorze?
Długo to było między ludźmi sporem,
Kto był tym w ogniu rąbiącym upiorem.
O śmierci! ludzi tysiącznych morderca!
Nie chciałaś wtenczas tej krwi, tego serca.
Lont nie chciał harmat przede mną zapalać;
Kule się bały we krwi mojej zwalać,
Lecz omijały świszcząc koło ucha;
Miecz mój po kaskach dzwonił jak miecz ducha.
Los miał okropną zbawić mię bezczelność,
Jam był ubrany w straszną nieśmiertelność.
Jaka w tym wola boska, nie odgadnę
I nie chcę myśleć — lecz gdy myślę, bladnę.
Sam na tym polu, gdzie psów wściekłych kupa,
Na koniu, na kształt siedzącego trupa,
Gdy z ciał wychodził obłok krwawy, dymny,
Gdy księżyc wschodził straszny, blady, zimny,
Stałem; wtem jeden z niedomarłych, blisko,
Wymówił moje przeklęte nazwisko;
Schylam się z konia — patrzę: krwią się broczy,
I krew mi swoją ten człek rzucił w oczy…
Dobyłem miecza — o! nie bladnij, księże —
Choć syknął na mnie ten gorzej niż węże,
Chociaż mię taką pieczęcią naznaczył,
Jam go nie dobił — alem nie przebaczył.




XXX

„Księże… gdzie teraz Kościuszko? — W mogile!…
Kiedy żył jeszcze, były takie chwile,
Żem ja był wrogiem jego świetnej sławy.
Chciałbym dziś widzieć cień jego postawy
Albo grobowiec przy bladych lawinach;
Musi być smutny nad nim szmer w drzewinach;
Smutne tam duchy błądzą w księżyc świetny
Wołając: Ojcze — choć on był bezdzietny.
Mówią, że idąc za trumny orszakiem,
Koń jego stawał przed każdym żebrakiem,
Tak nauczony za życia rycerza.
To wszystko, księże, serce mi rozszerza
Łez pełne, burzę zapowiada ciemną…
Patrzaj, co stało się z nim — a co ze mną!…




XXXI

„Obróć tu, księże, twe łzawe oblicze.
Ileż ja w życiu chwil okropnych liczę!
Słuchaj, po śmierci kraju, już zhańbiony,
Dom odwiedzałem mojej pierwszej żony.
O! co ja czułem, gdy lip poczet stary
Zaczął nade mną swoje smutne gwary,
Kiedy się miesiąc w liść zabłąkał szumny…
Ja, co tam żyłem młody, jasny, dumny,
Z nią razem, ojcze! Ja, co w tej krainie
Myślałem niegdyś, że młodość nie minie;
Wchodzę… trzy razy wspomniałem o Bogu,
Trzy razy, blady, przejść nie mogłem progu.
Przeszedłem wreszcie — w komnatach nikogo…
Ściany się zdały napełnione trwogą,
Że mię tam widzą samego w ciemności;
Ale w powietrzu jakiś szmer litości
I coś szeptało: „Nie płacz”, z każdej cegły;
A mnie ogromne łzy po twarzy biegły.
Na coż to przyszedł ów Wacław wyniosły?
Chwasty go same w tym gmachu przerosły.
Sam — o! bogdajbym był sam, o! zhańbienie!
Starzec wychodzi w księżyca promienie,
Poznaję — mój teść… przy niepewnym świcie
Widzę, że w ręku ma jakieś zawicie;
Twarz jego dzika, okropna, surowa;
Rozwija — patrzę — ojca mego głowa!…
Po śmierci zemsty bezczelnej dokazał,
Wyjął z mogiły trupa i ściąć kazał.




XXXII

„To tak mi starzec zwiędłe serce kruszy,
To tak anielstwo wypędzono z duszy,
To tak myśleli, że mię zdeptać mogą;
Aż się od hańby obroniłem trwogą…
Lecz nie pomogło… bo jak od zwierciadła
Od ludzi trwoga ta na mnie upadła.
Bo wyschły jak trup, po uczuć pogrzebie
Jąłem się lękać nie Boga, lecz siebie.
Więc niech się skończy ten los, co mi cięży,
Niech w nieskończoność dusza się rozpręży;
Wszystko straszliwe, co się w serce ciśnie,
Niech się jak piorun wyrwie i rozbłyśnie.
Niechaj część każda pokalanej duszy
Dozna właściwych bólów i katuszy;
Lecz niechaj wszystko to w jednym mordercu
Zamknięte, w jednym nie gryzie się sercu.
O! były chwile okropne na świecie!
I ta noc!… Księże, pociesz ty mię przecie;
Czy ty łzy tylko masz dla mnie pacierzem?
Dla mnie, co stoję nad śmierci wybrzeżem,
Co tu widziałem pełną tajemnicy
Śmierć w synka mego błękitnej źrenicy.
Okropność! jego usteczka różane,
Miłością jakąś obłąkane, pjane,
Z ognia oddechem, z lutniowymi gwary,
Pocałunkami tu goniły mary.
Widziałem moje sny młodości złote,
Zachwyty, miłość, niepokój, tęsknotę,
Wydane dziecka niewinnym obliczem;
Lecz on kochał nic, on tęsknił za niczem,
A jednak tęsknił i kochał. Widziałem,
Jak się w coś wpatrzył z obłąkania szałem.
Myślałem — biedny! czego się on męczy?
Łabędź w jeziora zakochał się tęczy,
Umarł, nim zgasła, nie doczekał nocy.
Lecz ile było w nim ognia i mocy!
Jakie wyrazy tęskne, smutne, śliczne,
Długo-echowe i melancholiczne
Z ust mu jęczały! Była jedna chwila —
Myślałem, że mu skrzydełka motyla
Z ramion wyrosną, że główka zaświeci
Ogniem niebieskim i w niebo uleci;
Bo na paluszkach wstał, rosnął w człowieka;
Myślałem, że już ode mnie ucieka —
Wrócił… przy nogach mi go ból pokonał.
W godzinie jednej kochał, cierpiał, skonał.
O! cud okropny! co iskrę słoneczną,
W serduszku dziecka zamknął miłość wieczną
To, co ja dotąd w moim sercu mieszczę.
To go zabiło — a ja cierpię jeszcze!
I jeszcze kocham i widzę to jawniej
W sercu, przed śmiercią, że kocham jak dawniej.
Tu! z krzyżem, księże! tu stawaj u czoła!
Niechaj myśl moja tych snów nie wywoła.
Niech nie przychodzi tu jej cień bladawy…
Przyszła! — tam za nią stoi ojciec krwawy,
Włos jego siwy — o! to męki moje
Ta para, ludzi tych w powietrzu dwoje.
A jednak twarze to może jedyne,
Co odpuszczają mi hańbę i winę,
Co widząc dolą znękanego twardą,
Jak inni ludzie nie patrzą ze wzgardą.
Maryjo! nie idź za księżyc się chować,
Dobrze, żeś przyszła się tu ulitować,
Dobrze, żeś mi się duchem pokazała
Taka posępna i cicha, i biała,
Jak gdyby za mną w mogile tęskniąca.
Maryjo! czekaj zachodu miesiąca,
Pójdziemy razem — gdzie? — ja nie wiem. — Księże,
Wkrótce me ciało już ziemię zalęże,
Na długie słowa już mi braknie czasu.
Każ uszyć nową jej suknię z atłasu,
Każ włożyć wianek z róż świeżych uwity,
Niech ją obmyją, ubiorą — kobiéty…
Pamiętaj… trumna to od wejścia czwarta…
Patrz, jak ta szata już na niej podarta…
Czy dobrze? — Zrób to, nim promienie świtu…
Patrz! uśmiechnęła się na to z błękitu.




XXXIII

„Nie mów nikomu o mnie, sługo boży,
Niech mój grobowiec ludzi długo trwoży.
Weź i tę chustę… choć krwią powalana,
Możesz ją złożyć przed ołtarzem Pana
Albo… Dlaczegoś drgnął przed tym rozkazem?
Powieś tę chustę przed Panny obrazem,
Musi być święta ta krew, co ją broczy,
Bo mi ją kiedyś naród rzucił w oczy.
Więc te męczeństwo pobladłego czoła,
To mój ostatni jest dar dla kościoła.
I jam cóś ciernia czuł w mojej rozpaczy,
Może Bóg wspomni na to i przebaczy.
Żalu mojego najlepszą jest próbą
To upodlenie się moje — przed sobą.
Co będzie z moim duchem nad mogiłą?
Pewnie nie gorzej jak to, co już było.
W dumie mej jeszcze przynajmniej znachodzę,
Że mię przed śmiercią broni ulec trwodze,
Gdy przy tym łożu nic, tylko rozpacze.
Gdyby mniej dumny, płakałbym — nie płaczę;
Lecz coś jest we mnie, gdy w grób muszę wchodzić,
Z czym by się żadne łzy nie mogły zgodzić:
Wściekłość na siebie, żar, co się nie studzi,
A nawet, księże, jakiś żal do ludzi:
Jak gdyby oni byli winni z dawna,
Że się krew we mnie zaczerniła sławna.
Lecz nie — i myśl ta nie może pocieszyć. —
To wszystko… Księże, czy śmiesz mię rozgrzeszyć?
Olej, co czyni w Bogu śmierć wesołą,
Czy się odważysz lać na zdrajcy czoło?
Jam nie żałował i nic nie naprawił;
Kraj jeszcze we krwi — a jam go zakrwawił;
I długo będzie ta krew po mnie płynąć;
Tysiące walczyć i tysiące ginąć,
Po mnie nieszczęścia, więzienia i wojny —
I mógłżebym ja w grobie spać spokojny?
O nie! nadzieja jest szaleństwem dla mnie —
A jednak — starcze, ty! módl się ty za mnie!”




XXXIV

Graf Wacław skonał. O! domysłów płonność!
Na lice wyszła trucizny zieloność:
Ale krew jego już dawno zepsuta;
Ciągła samotność, łzy, wzgarda, pokuta,
To nieraz także te trucizny duszy
Wyjdą na ciało zwiędłe od katuszy
I nieraz lice trupowi odmienia,
Połamią, poskrzą, zsinią, pozielenią:
Więc może i te splamienia Wacława
Nie z gwałtu poszły, lecz z natury prawa;
Lepiej tak wierzyć niż oskarżać ludzi.
Niech się podstępna ciekawość nie trudzi;
Gdy ziemia z siebie rzecz przeklętą zrzuci,
Niechaj spokojność w tłum zmieszany wróci.
Lecz nie, ten zamek wre skargą i gwarem,
Domysły rosną z niepokojem, swarem,
Mówią, że pani chciała ukryć winę,
Mówią, że miała otrucia przyczynę —
Jaką? — Nie można wierzyć w takie baśnie.
Miałażby otruć małżonka — a właśnie
Zadatek nowej miłości i wiary
W jej łonie — po cóż przy kołysce mary?




XXXV

Po ukraińskich stepach syczą żmije,
Pogrzeb się czarny z pochodniami wije,
A za pogrzebem groźny wicher wyje.
Smutno, posępnie przez kurhany płynie
Pogrzeb możnego pana w Ukrainie.
Z każdej mogiły ognista kolumna
Wytryska w niebo, gdy nadchodzi trumna.
Już przeminęła, a jeszcze czerwono
Wszystkie kurhany w Ukrainie płoną
I rozmawiają cicho o pogrzebie.
Gwar na tym stepie, a cisza na niebie.
W ziemi grobowej głucha trupów wrzawa,
Bo między nimi stanął trup Wacława.




XXXVI

Człowiek? czy widmo? — Jakiś duch z burzanu
Wyszedł na czoło ogniste kurhanu,
Pogroził ręką: „Zdrajco! otóż tobie
Trucizna w przodków wypróchniałym grobie.
Idź, trumno czarna z ohydnym człowiekiem,
Z trupem, co moim wykarmiony mlekiem.
Idź w ogień piekła za narodu zdradę!
W kołyskę kładłam i w prochy cię kładę.
Dzieciątko moje ty i moja żmijo,
Ziemia cię zmrozi, robaki spowiją.
A choć krew twoja kiedyś winę zmaże,
Tego ci Pan Bóg zwiastować nie każe.
Choć Ukraina kiedyś zmartwychwstanie,
Ty się nie dowiesz w piekle, ty szatanie!
Nic się nie zmieni, wieczność się zaczyna,
A wieczność taka jak śmierci godzina”.
Tak pożegnawszy resztki pana zgniłe,
Zapadła wiedźma w burzan czy w mogiłę.




XXXVII

I znów na zamku jasnych świateł krocie,
Księżyc w ogrodach, szum kaskady w grocie;
I znów tam cicho, i kaskada grzmiąca
Znowu się srebrzy na blasku miesiąca.
Mówią, że łabędź i róża czerwona
Szepcą w powietrzu imię Eoliona,
Gdy wszystko ścichnie wieczorną godziną,
Gdy róże płaczą i łabędzie płyną.
A o dzieciątku tym z twarzyczką ducha
Została jakaś ciemna powieść, głucha.
Mówią, że raz go widziano w tej grocie,
Całego w gwiazdach, w promienistym złocie;
Duchy powietrzne za tęczową szarfę
Przyniosły jemu zapaloną harfę;
Usiadł… do ognia strun przybliżył ręki:
A pierwsze z harfy westchnienia i dźwięki
Zwołały wszystkie łabędzie z ogrodu;
A drugie tony jak jęki narodu,
Co cicho konać i cierpieć nie umie,
Zrobiły szelest w tym łabędzi tłumie;
A gdy śpiewaka pieśń i tony rosły,
Wszystkie się razem łabędzie podniosły
I poleciały płaczącym orszakiem
W niebo gwiaździste, z harfą, ze śpiewakiem,
I znikły, długo widziane na górze,
Jak girlandami spięte białe róże,
Ulatujące w niebieskie krainy,
Dosłuchać harfy tej i tej dzieciny.
Nie wiem, czy wierzyć — lecz cudy są wszędzie…
I odtąd znikły w ogrodach łabędzie,
I szafirowych wód nie krają łonem,
Bo poleciały wszystkie z Eolionem.
A Bóg nam wieszczów zostawiać nie raczy,
Odkąd zabrakło już białych słuchaczy.




Koniec






Trzy poemata
W Szwajcarii






I

Odkąd zniknęła jak sen jaki złoty,
Usycham z żalu, omdlewam z tęsknoty.
I nie wiem, czemu ta dusza, z popiołów,
Nie wylatuje za nią do aniołów?
Czemu nie leci za niebieskie szranki,
Do tej zbawionej i do tej kochanki?




II

W szwajcarskich górach jest jedna kaskada,
Gdzie Aar wody błękitnymi spada.
Pozwól tam spojrzeć zawróconej głowie.
Widzisz tę tęczę na burzy w parowie?
Na mgłach srebrzystych cała się rozwiesza,
Nic ją nie zburzy i nic ją nie zmiesza;
A czasem tylko jakie białe jagnię
    Przez tęczę idzie na skraju doliny
    Szczypać kwitnące róże i leszczyny;
Lub jaki gołąb, co wody zapragnie
Jakby się blaskiem pochwalić umyślnie,
Przez tęczę szybko przeleci i błyśnie.
Tam ją ujrzałem! i wnet rozkochany,
Że z tęczy wyszła i z potoku piany,
Wierzyć zacząłem i wierzę do końca;
Tak jasną była od promieni słońca!
Tak pełna w sobie anielskiego świtu!
Tak rozwidniona zrennicą z błękitu! —
Gdy oczy przeszły od stóp do warkoczy,
To zakochały się w niej moje oczy;
A za tym zmysłem, co kochać przymusza,
Poszło i serce, a za sercem dusza.
I tak się zaczął prędko romans klecić,
Że chciałem do niej przez kaskadę lecić;
Bo się lękałem, że jak widmo blade,
    Nim dusza ze snu obudzona krzyknie,
Upadnie w przepaść, w tęczę i w kaskadę
    I roztopi się, i zgaśnie, i zniknie;
I byłem jak ci, co się we śnie boją,
Bo jużem kochał, bo już była moją.
I tak raz pierwszy spotkałem ją samą
Pod jasną tęczy różnofarbnej bramą;
Powiew miłości owiał mię uroczy.
Stanąłem przed nią i spuściłem oczy.




III

Poszedłem za nią przez góry, doliny,
I szliśmy razem u stóp tej lawiny,
Gdzie śnieg przybiega aż do stóp człowieka
    Spłaszczoną płetwą jak delfin olbrzymi;
    Para mu z nozdrza srebrzystego dymi,
A Rodan z paszczy błękitnej ucieka.
    Pamiętam chwilę… poranek był skwarny.
Tameśmy szmerem spłoszyli dwie sarny;
Te, jakby szczęścia ludzkiego świadome,
Stanęły blisko złote, nieruchome;
I utopiły oczów błyskawice
W kochanki mojej błękitne zrennice;
I długo patrząc, nieruchome obie,
Głowy promienne pokładły na sobie.
Rzekłem: „One się zakochały w tobie!”
Rzekłem — i za to z ust zamkniętych skromnie
Najpierwszy uśmiech jej przyleciał do mnie,
Przyleciał szybko i wrócił z podróży
Do swego gniazda, do pereł i róży;
A gdy zobaczył, że oczów nie mrużę,
Całą jej białą twarz zamienił w różę.
A wiecie? ani tak za serce chwyta
Rumieniec kwiatu, co świeżo rozkwita;
Ani tak oko wędrowca zachwyca
Gór nadalpejskich śnieżysta dziewica,
Kiedy od słońca różane ma lica,
Jak ten rumieniec bez wstydu i grzechu,
Co się na twarzy urodził z uśmiechu.




IV

Odtąd szczęśliwi byliśmy i sami,
Płynąc szwajcarskich jezior błękitami,
I nie wiem, czy tam była łódź pod nami;
Bom z duchy prawie zaczynał się bratać,
Chodzić po wodach i po niebie latać;
A ona tak mię prowadziła wszędzie!
Ach! ona była jak białe łabędzie,
Była jeziora błękitnego panią;
Płynęła lecąc — łódź leciała za nią,
Za łodzią jasność szafirowym szlakiem,
    Za tą jasnością rybek korowody,
    I wyrzucały się aż do niej z wody;
I z takimeśmy płynęli orszakiem
Uśmiechając się w błękitu krainie.
Bo ona była jak wodne boginie:
Miała powozy z delfinów, z gołębi,
I kryształowe pałace na głębi,
I księżycowe korony w noc ciemną…
I mogła była, co chce, zrobić ze mną.




V

Raz — że nie była niebieskim aniołem,
    Myślałem całe długie pół godziny;
    Wyspowiadałem się potem z tej winy —
Słuchajcie! — Oto przed Tella kościołem
Pierwsza na kamień wyskoczyła płocha
I powiedziała mi w głos, że mnie kocha,
I odesłała mnie znów na jezioro,
    Łódkę mą — piersią odtrąciwszy białą…
    A ja — ach, nie wiem, co się ze mną stało!
Czy mnie anieli do nieba zabiorą,
Czy grzmiące fale jeziora pochłoną,
Czy uśmiechami rozrywa się łono,
Czy serce jak lód rozegrzany taje,
Czy dusza skrzydeł anielskich dostaje,
Czyli w nią wstąpił cały anioł złoty?
Czyli uśmiechów pełna? czy tęsknoty?
Wszystkie uczucia gwałtownymi loty
Na serce spadły, jak gołębi chmura
Pić łzy i białe w nim obmywać pióra,
Aby się czyste rozlecieć po niebie…
Wtem zawołała łódź ze mną do siebie.
Usłyszała ją łódka i spostrzegła,
I sama do niej z błękitu przybiegła.




VI

Pod ścianą ze skał i pod wieńcem borów
Stoi cichości pełna i kolorów
Tella kaplica. Jest próg tam na fali,
Gdzieśmy raz pierwszy przez usta zeznali,
Że się już dawno sercami kochamy;
A pod tym progiem są na wodzie plamy
Od sosen, co się kołyszą na niebie,
I od skał cienia; gdzie mówiąc do siebie,
Wbite do wody trzymaliśmy oczy.
A pod tym progiem fala tak się toczy,
I tak swawolna, i taka ruchoma,
    Że wzięła w siebie dwa nasze obrazy
I przybliżała łącząc je rękoma,
    Chociaż nas tylko łączyły wyrazy.
Ach! fala taka szalona i pusta!
Że połączyła nawet nasze usta,
Choć sercem tylko byliśmy złączeni.
Fala tak pełna ruchu i promieni,
Że jednym światła objąwszy nas kołem,
Zmieszała niby anioła z aniołem.
Gdy myślę — boleść dręczy mię niezmierna.
Falo! niewierna falo! — i tak wierna!




VII

Raz mię ów anioł zaprowadził złoty
Przez jasne łąki do lodowej groty.
Tam ją obielił dzień alabastrowy;
I mróz na czole mej jasnej królowéj
Perłami okrył wszystkie polne róże;
I ze sklepienia łzy leciały duże;
A we łzach sylfy z jasnością ogromną
Deszczem spadały na białą i skromną.
Słysząc, że ściany płaczą coraz głośniej,
Cała się szatą okryła zazdrośniej
I wszystko oczom ciekawym ukradła,
I jeszcze ręce skrzyżowane kładła
Na alabastry widne, choć zakryte.
    Tak nieruchoma stała — a koło niej
Igrały tęcze w blaski rozmaite.
    Ja wtenczas modlić się zacząłem do niej.
Ave Maria!
Jak biała róża, kiedy się rozwija,
Róż pokazuje z piersi odemkniętej,
Taki rumieniec wyszedł z lica świętej.
I zamyślona odwróciła głowę,
Palec na ściany kładąc kryształowe;
Jak ta, co imię ukochane kryśli
Lub o błękitnych jakich myślach — myśli.
Wreszcie się do mnie obróciwszy rzekła:
„Może za miłość ja pójdę do piekła
I gdzieś w piekielne wprowadzona chłody,
Wszczepioną będę w kryształowe lody
Jako ta bańka z powietrza i z tęczy…”
„Lecz prawda” — rzekła — „jeżeli się męczy
Ta jasność, słońca stworzona promieniem,
    Którą lód w sobie mrozi i zabija,
Można ją z lodu uwolnić westchnieniem…”
    Ave Maria!




VIII

Pójdziemy razem na śniegu korony!
    Pójdziemy razem nad sosnowe bory,
Pójdziemy razem, gdzie trzód jęczą dzwony!
Gdzie się w tęczowe ubiera kolory
    Jungfrau i słońce złote ma pod sobą;
Gdzie we mgle jeleń przelatuje skory;
Gdzie orły skrzydeł rozwianych żałobą
    Rzucają cienie na lecące chmury;
0 moja luba! tam pójdziemy z tobą.
A jeśli z takiej nie wrócimy góry,
    Ludzie pomyślą, że nas wzięły duchy
I gdzieś w niebieskie uniosły lazury;
Żeśmy się za gwiazd chwycili łańcuchy
    I ulecieli z Pelejad gromadą.
I tylko po nas potok spadnie głuchy,
    I błyszczącą się łez rzuci kaskadą.




IX

Ach! najszczęśliwsi na ziemi nie wiedzą,
    Gdzie duchy skrzydła na ramionach kładną,
Gdzie jak łabędzie zadumane siedzą;
    Ach! najciekawsi na świecie nie zgadną,
W jakim szalecie żyłem z moją miłą;
I wiele nam róż do okien świeciło,
I wiele wiszeń naokoło rosło,
Ile słowików na wiszniach się niosło;
Ile tam w każdą noc miesięczną, bladą,
Kłóteń słowików płaczących z kaskadą;
Ile trzód naszych szło na łąkach dzwonić…
Ach! tego nawet śpiącym nie odsłonić
Ani pokazać, ani zawrzeć w słowie…
Łąka i szalet, i wisznie w parowie,
W takim parowie, że stróż anioł biały
Rozwijał skrzydła od skały do skały
I nakrywał ten cały parów dziki,
Szalet i róże, i nas, i słowiki.




X

Lecz nadto było cyprysowej woni
I nadto barwy, co się w różach płoni;
I chciała nas już miłość ująć zdradą. —
Było to rankiem — pomnę — pod kaskadą —
Byliśmy niczym nie strwożeni — sami —
Czytając książkę pełną łez, ze łzami.
Wtem duch mi jakiś podszepnął do ucha,
    Ażebym na nią z książki przeszedł okiem. —
Była jak anioł, co myśli i słucha —
    I nagle — takim przejrzystym obłokiem
Rumieniec smutny twarz jej umalował,
    Że nie wiem dotąd, jak się wszystko stało;
Alem ją w usta różane całował
    I czułem ją tu, na mych rękach, białą,
Sercem bijącą, brylantową w oczach.
Wtem nagle — w jasnej kaskady warkoczach
Coś pomieszało się i coś urzekło;
Wiatr na nas rzucił całe wodne piekło
I z kwiatów spłoszył wilgotnymi mgłami. —
Odtąd jużeśmy nie czytali sami.




XI

Odtąd w uśmiechach była dla mnie rzadsza,
Smutniejsza, cichsza i bielsza, i bladsza.
W głębszych się coraz zanurzała cieniach
I obrywała róże na strumieniach;
Albo przy kaskad naciągniętej lutni
Stawała słuchać tak jak ludzie smutni,
Z twarzą spuszczoną; lub sama w ustroni
    Ręce na białą zakładała szyję
Jak ta, co boi się albo się broni.
    Lub jako gołąb, co w strumieniu pije,
Do nieba jasnym wzlatywała okiem.
Już wolnym, sennym błąkała się krokiem
I jaskółeczek utraciła zwinność,
I zadumała ją całą — niewinność.




XII

Widząc ją taką chciałem bronić siebie
I rzekłem: „Luba! jak Bóg jest na niebie,
Z sercaś mi wszystko odpuścić powinna;
Lilija jedna wszystkiemu jest winna.
Otoś ty wczoraj w tym źródle, co bije
Na jasnej łące, myła twarz i szyję;
A tam za tobą prosta, niedaleka,
Jak służebnica, co z rąbkami czeka,
Lilija jedna, cała jasna, w bieli,
Oczekiwała, aż wyjdziesz z kąpieli.
Widząc was obie takie białe, w parze,
Myślałem, że śpiąc o aniołach marzę;
I drżeć zacząłem, i zadrżałem wszystek,
I jeden tylko poruszyłem listek,
Ten listek inne poruszył listeczki,
I szmer się zrobił — ty wybiegłaś z rzeczki;
I takeś prędko uciekała zlękła,
    eś łonem kwiatu potrąciła pręty;
I lilijowa wnet łodyga pękła,
    I kwiat z niej upadł twoją piersią ścięty;
A jam rozważać zaczął z twarzą bladą,
    Jak ten kwiat kruchy, jak ty jesteś zwinna.
I oto dzisiaj rankiem, pod kaskadą —
    Nie jam był winien — lecz lilija winna”.




XIII

Płonęła wonna jak kadzidło mirry
    I widać było, że nie wiedząc płonie.
Głębszymi oczu stały się szafiry
    I prędsza fala białości na łonie,
    I dziwnym ogniem rozpalone skronie
Wczesne zwiędnienie dawały bławatkom.
Ona z tych była, co się skarżą matkom,
I skarżyła się gwiazd cichej gromadzie,
Gdy do snu księżyc niepełny się kładzie;
Gdy kwiaty szepcą miłośnie do ucha,
Co zamyślone, własnych myśli słucha.




XIV

Czy ty gdzieś teraz, o miła, z rozpaczą
    Aniołom boskim mówisz rozżalona?
Jak ci, co mówią skarżąc się — i płaczą,
    Że była burza gromami czerwona,
Że była grota posępna i ciemna
    I grocie z kaskad kryształu zasłona;
Że była trwoga w ciemności tajemna,
    Razem niepamięć jakaś boskiej kary;
I skarga smutna czystych nimf podziemna;
Że nas tam samych dzień odstąpił szary
    I zastał z twarzą ognistą przy twarzy
I ptasząt nas tak obudziły gwary.
    Mówisz ty o tym, jak ta, co się skarży?
O! nie mów ty tak aniołom, niebieska!
Bo każda twoja brylantowa łezka
Jednemu będzie z tych jasnych pożarem.
    Bo ja, ach, gdybym był także aniołem,
    Z rozpromienionym na błękitach czołem;
I nieskończoność całą miał obszarem,
I mógł zarządzać gwiazdami wszystkiemi:
    Nie chciałbym gwiazdy niebieskimi świecić,
    Lecz tylko rzucić błękity i lecić,
I taką jak ty mieć moją — na ziemi.




XV

Z groty ta piękna wyjść nie śmiała sama.
    Słońca się może bała na lazurze,
    Że za promienne będzie i za duże
Albo że będzie jako czarna plama.
Ale na niebie była z tęczy brama,
Na wypłakanej rozwieszona chmurze.
Wyszła. — I naprzód ją zdziwiły róże,
Że takie były jak wczoraj różowe.
Zerwała jedną i podniosła głowę,
I zadziwiła ją ta tęcza ranna,
Niebios błękitnych przezroczystość szklanna,
Krążek księżyca tonący w błękicie.
Zda się, że nowe ją zdziwiło życie,
Tak w ciszy czegoś słuchała, tak biegła;
Aż gdzieś w krysztale jeziora spostrzegła
Na licu swoim przezroczystszą białość,
Żywszy ust koral i większą omdlałość,
I uśmiech pełny tęsknoty, i żałość.
Więc osłoniła się cała w warkoczu
I więcej na mnie nie podniosła oczu.




XVI

Jest chwila, gdy się ma księżyc pokazać,
    Kiedy się wszystkie słowiki uciszą
    I wszystkie liście bez szelestu wiszą,
    I ciszej źródła po murawach dyszą;
Jakby ta gwiazda miała coś nakazać
I o czym cichym pomówić ze światem,
Z każdym słowikiem, z listeczkiem i z kwiatem.
Jest chwila, kiedy ze srebrzystą tęczą
    Wychodzi blady pierścionek Dyjanny:
Wszystkie się wtenczas słowiki rozjęczą
I wszystkie liście na drzewach zabrzęczą,
    I wszystkie źródła jęk wydają szklanny;
O takiej chwili, ach, dwa serca płaczą,
Jeśli coś mają przebaczyć — przebaczą;
Jeżeli o czym zapomnieć — zapomną.
O takiej chwili z moją panią skromną
Jużeśmy siedli w naszych progach sielskich,
Już rozmawiali o rzeczach anielskich.




XVII

Jak śpiewający na niebie skowronek,
Z gór słychać było pustelnika dzwonek.
Rzekła raz: „Chodźmy do staruszka celi,
Może rozgrzeszy, może rozweseli,
Dłonie nam zwiąże i kochać ośmieli”.
Tak mówiąc wbiegła do sosnowej chaty,
    Szybko zamknęła wszystkie okienice,
Ażeby na nią nie patrzały kwiaty;
    I ustroiwszy się jak gór dziewice,
Wybiegła do mnie — myślałem, że padnę!…
Ani jej oczy kiedy takie ładne,
Ani jej usta takie były świeże…
    Motyla miała czarnego na głowie,
Ten alabastrów od smagłości strzeże;
    I przeświecony od słońca w połowie
Na czoło rzuca skrzydła cieniu duże;
A pod motylem pochowane róże
Spod czarnej gazy patrzały ciekawe,
Na pół zamknięte, świeże, jeszcze łzawe;
Wiedząc, że zawsze strzegę serca strony,
Złośliwy motyl usiadł przechylony.
Myślałem, że mu to skrzydło połamię…
Siadł i na lewe przechylił się ramię.
I któż by wierzył w przeczucia, co straszą,
    Gdy wyobraźnia cała szczęściem dumna!
Gdym z góry spojrzał na dolinę naszą,
    Szalet się oku wydawał jak trumna,
Maleńki, cichy; kiedym spojrzał z góry,
Nasz ogród z wiszeń jak cmentarz ponury;
I niespokojne o nas gołębice,
    I zadumane o nas w łąkach trzody;
    Ziemia smutniejsza, błękitniejsze wody,
Zabite śmierci ćwiekiem okienice;
Wszystko zaczęło mię straszyć i smucić,
Jakbyśmy nigdy nie mieli powrócić.
Szedłem posępny i drżący na góry…
Jeziora czarne, głazy, śniegi, chmury;
Girlandy z orłów na błękitnym lodzie,
Słońce czerwone jak krew o zachodzie,
Dom pustelnika śniegiem przysypany
I dwa ogromne na straży brytany,
Krzyżyk na celi, gdzie siadały gile,
Cela, pustelnik stary, księgi w pyle —
Wszystko to dzisiaj już podobne snowi…
    Pamiętam tylko, że promień zachodu
Cały się na twarz rzucał Chrystusowi,
    Kiedy na palec jej zimny jak z lodu
Kładłem pierścionek………………
……………………………




XVIII

Gaje! doliny! łąki i strumienie!
    O nie pytajcie wy mię, smutne, o nią.
    Są łzy, co mówić na zawsze zabronią.
A kiedy mówię, wpadam w zamyślenie;
I widzę jasne, błękitne spojrzenie,
    Co się zaczyna nade mną litować,
    I widzę usta, co mię chcą całować,
I drżę — i znów mię ogarną płomienie.
    I nie wiem, gdzie iść? i gdzie oczy schowa
I gdzie łzy ukryć? i gdzie być samotnym?
    I staję blady, i kreślę jej rysy;
Lub imię piszę na piasku wilgotnym;
    Lub błądzę między róże i cyprysy
Jak człowiek, który skarb drogi postrada,
Zmysły utracił i płacząc usiada
Tam, kędy urny na grobowcach siedzą;
Myśląc, że groby o niej co powiedzą.




XIX

Jest pod moimi oknami fontanna,
    Co wiecznie jęczy zapłakanym szumem;
    Jest jedne drzewo, gdzie harfowym tłumem
Żyją słowiki jedna szyba szklanna,
Gdzie co noc blada zaziera Dyjanna
    I czoło moje smutnym blaskiem mami.
    I tak mię budzą zalanego łzami,
Te drzewo, księżyc ten i ta fontanna.
I wstaję blady, przez okno wyzieram
    Słuchając różnych płaczów na dolinie.
    Słowiki jęczą i fontanna płynie,
Mówią mi o niej — ja serce otwieram
    I o śmierć prędką modlę się z rozpaczą,
I schnę, i więdnę — i ach, nie umieram…
    I co dnia budząc mnie fontanny płaczą.




XX

Kiedy się myślą w przeszłości zagłębię,
    Nie wiem, jak sobie jej postać malować?
    Czy kiedy przyszła śpiącego całować
Jak z rozwartymi skrzydłami gołębie?
Czy wtenczas, kiedy uciekała trwożna?
    Czy gdy na jedną ze mną księgi kartę
    Wbijała oczy błękitne, otwarte,
Na każde moje spojrzenie ostrożna?
Czy kiedy wiejskim otoczona dworem
    Chodziła gdyby zaklęta królowa?
Czy kiedy cicho uśnie pod jaworem?
    Czy kiedy goni? czy kiedy się chowa
W księżyca blasku biała — lub wieczorem
    Od Alp na śniegu różowych — różowa?




XXI

Skąd pierwsze gwiazdy na niebie zaświecą,
    Tam pójdę, aż za ciemnych skał krawędzie.
    Spojrzę w lecące po niebie łabędzie
I tam polecę, gdzie one polecą.
    Bo i tu — i tam — za morzem — i wszędzie,
Gdzie tylko poszlę przed sobą myśl biedną,
Zawsze mi smutno i wszędzie mi jedno;
    I wszędzie mi źle — i wiem, że źle będzie.
Więc już nie myślę teraz, tylko o tem,
    Gdzie wybrać miejsce na smutek łaskawe,
Miejsce, gdzie żaden duch nie trąci lotem
    O moje serce rozdarte i krwawe;
    Miejsce, gdzie księżyc przyjdzie aż pod ławę
Idąc po fali… zaszeleści złotem
I załoskocze tak duszę tajemnie,
Że stęskni — ocknie się i wyjdzie ze mnie.






Ty głos cierpiący podnieś — i niech w tobie…
[Do A. Czartoryskiego]



Ty głos cierpiący podnieś — i niech w tobie
    Krzyknie i naraz poważnie zaśpiewa
Wszystko, co naród sądził, że śpi w grobie
    Albo się ze krwią ludzką w krew przelewa.
Bo nie ten, który z rdzy pancerz oskrobie
    Albo w mogiły dawnej zajrzy trzewa,
A prochom dawny spoczynek naruszy,
Wiek pomknie — lecz ten, kto się dotknie duszy.

Mów, otwórz drogi Świętemu Duchowi,
    Mów, a do niebios bożych pokaż wrota;
Cały się naród z ducha niech wysłowi,
    Cały o przyszłość niech się zakłopota;
Niech dusze kładą za siebie, aż nowi
    Obaczą się tu, jaśni, jak spod młota
Myncarni złoto wychodzi świecące,
Jagnięta pańskie na słonecznej łące.

Stój! stój! — gdy przyjdzie w powietrzu ów święty,
    Wróci raj, naszą utracony winą,
Liczyć zaczniemy rok nowo zaczęty
    Z Panem w jasnościach; pieśni nawet miną,
Poganie ducha pójdą ze zwierzęty
    Otaczać obóz ducha, lecz poginą:
Światłość je miasta świętego uderzy,
Odejmie im głos, wzrost grobami zmierzy.

Nie mów — leniwych duchów nie budź rzeszy,
    Bobyś obudził ogień nienawiści;
Kto grzeszny teraz, niechaj jeszcze grzeszy,
    A kto jest czysty, niech się jeszcze czyści.
Czas bliski, który święte z nas pocieszy,
    A złymi pogna jak wiatr chmurą liści;
I będą się jak zwiędły liść sypali
W czarne jeziora, które duch zapali.

Biada tym, które koniec znajdzie świata,
    Że jeszcze ciała takie, jak my, noszą;
Biada tym, które raz przez ogień kata
    Dla prawdy bożej nie przeszły z rozkoszą;
Biada tym, którzy chcą jednego lata
    Owoców, a o męczeństwo nie proszą,
A o dar ducha do nieba kołacą
Jak ty, nie wziąwszy go czynem i pracą.






W albumie E. Hr. Krasińskiej



Chciałbym, ażeby tu wpisane słowo,
  Jeśli na wieki ma słowem pozostać,
  Aby słów miało nieśmiertelnych postać
Albo posągów piękność marmurową,
Lub jak Walkhirie, co noszą nad głową
  Wieniec z piorunów i we krwi szeleszczą,
  Chciałbym, ażeby miało taką wieszczą
Groźbę i skrzydła, i twarz piorunową.

Lecz słowo martwe. — Ale wy jesteście
  Jako Walkhirie z północy przybyłe:
  Pod wasze stopy rzucamy niewieście
Grobowce nasze. — A wy na mogiłę
  Wstąpcie, a kto wart życia, tego wskrzeście.

Paryż, d. 29 czerwca 1841 r.






W dziecinne moje cudne lata…



W dziecinne moje cudne lata
Nieraz dziecinne ucho słyszało
Jaką — od ojców prawdę — niecałą,
Jako dyjament z innego świata,
Dziwnie błyszczącego.






Wielcyśmy byli i śmieszniśmy byli…



Wielcyśmy byli i śmieszniśmy byli,
Bośmy się duchem bożym tak popili,
Że nam pogórza, ojczyste grobowce
Przy dźwięku fletni skakały jak owce,
A górom onym skaczącym na głowie
Stali olbrzymy — miecza aniołowie.

Ustały dla nas bić godzin zegary,
Duch nie miał czasu, a czas nie miał miary;
Szedł błyskawicą do wieczności progu
Duch — a stał wieczność — kiedy stanął w Bogu.
Zaprawdę powiem, bracia moi mili,
Żeśmy się duchem przeświętym popili.

Teraz jesteśmy z ducha wytrzeźwieni,
Bracia rozumni — czciciele pieczeni…
W głowach się nie ćmi, jak pierwej, słonecznie,
Fletnie nie grają, mogiły spią wiecznie,
Czas nasz zgodzony z ziemi zegarami —
Stoim i spiemy… a świat spi pod nami.






Wierzę



Wierzę w Boga Ojca wszechmogącego,
    Ojca naszego,
Przez któregom jest duch rodzony,
Twórczością i wolą udarowany,
    Abym się objawił światłością.

Wierzę w Chrystusa Pana,
    Słowo świata całego,
Który wszelką sprawę czyni,
    Żywot ku Ojcu prowadzi,
    A urodził się z Dziewicy
    Przez natchnienie Ducha Świętego
    Za śćmieniem się ludzkiej natury.
I rozpięty był na krzyżu;
    Trzy dni przetrwał w łonie ziemi,
A po trzech dniach zmartwychwstał
    I niesion jest z ciałem w obłoki,
    Skąd przyjdzie rządzić Królestwo Boże.

Wierzę w Ducha Świętego,
    Trzecią Świętej Trójcy osobę,
    Nieśmiertelną i wszechmocną,
Z Ojca i Syna urodzoną,
    Równą Ojcu i Synowi,
Przez którąm jest napełnion świętością.

Wierzę w święty Kościół powszechny,
    I w najwyższego Ducha pasterstwo;
Wierzę w świętych Duchów związek,
    Widzialnych i niewidzialnych —
Wierzę w świata przemienienie,
W ostateczne zmartwychwstanie
    Ciała wszelkiego na ziemi.
W Królestwo Boże widzialnie
    Przychodzące z przemienieniem
    Natury naszej cielesnej,
    Z przełamaniem grzechu wszelkiego —
Wierzę. I w żywot wieczny. — Amen.






Wiesz, Panie, iżem zbiegał świat szeroki…



Wiesz, Panie, iżem zbiegał świat szeroki
  Szukając jednej prawdy człowiekowi,
Śród tęcz chodziłem skalnych — przez obłoki,
  I rzekłem: «Wola ich nie zastanowi,

Człowiek nie wyrwie piorunu z chmurzycy,
  Lecących niby stadami srebrnemi
Gwiazd nie zatrzyma — ani z błyskawicy
  Miecza ukuje, chcąc być panem ziemi…»

I byłem jeszcze tam, gdzie Ateńczyki
  W lasach oliwnych gwarzyli poważnie,
Duchem być sądząc wodę lub płomyki,
  A prawdą: przeciw nędzom stać odważnie.

Więc i tam, Panie! pod tymi niebiosy
  Turkusowymi, kiedym słuchał blady,
Leciały do mnie różne prawdy głosy,
  Jak echa od harf umarłej Hellady.

A jednak smętny odszedłem od echa
  Partenońskiego, gdzie marmur różany
I gładki — wiecznie z nieba się uśmiecha,
  Jak Wenus w srebrne wracająca piany,

Skąd była wyszła kwiatem. — I tak, Boże!
  Słuchałem znowu lecących bocianów,
Które się wlekły girlandą przez morze,
  A niosły mi pieśń z mych ojczystych łanów.

Ale i głosy ptaków nic nie rzekły
  Rozumieć tworów nieumiejącemu,
Tylko girlandy smętnych jęków wlekły,
  Szum skrzydeł dając wiatrowi wielkiemu,

A smętek morzu… Lecz teraz, o Panie,
  Radosny jestem i rozweselony,
Przyszedłszy na to natury poznanie,
  Które mi staje za skarby i trony

A z Ciebie wyszło…
    Niechże nie powiada
  Człowiek, że w moich słowach kościołowi
Jaka nienawiść jest lub jaka zdrada
  Albo strach jaki…
    Bośmy w nim nienowi,

Bośmy go dawniej, pełni złotej wiary —
  Ani krwi nie żałując, ani stali —
Stroili w straszne tureckie sztandary,
  A sztandarami w miesiące ubrali,

A miesiącami dzisiaj błyszczy tymi
  I tą odwieczną sztandarów purpurą,
Błyszczy jakoby pióry anielskimi
  Pod Apeninu rozwinięty górą.

Oto więc proszę, aby mi na progu
  Pozwolił z mego narodu żebraki
Usiąść, a nie siał tam ciernia i głogu,
  Gdzie człowiek zbity niby orzeł jaki

Piersią upadnie… Proszę, niech już przecie
  Z litości nad swą wiarą wyziębioną
Pozwoli, że kto czarta w nim rozgniecie
  I z błyskawicą się zetrze czerwoną,

Pozwól, że strzegąc krzyżowego znaku
  I polskiej wiary, i Boga Rodzicy
Polak aż w kościół wjedzie na rumaku,
  Z szablą dobytą na pół i w przyłbicy.

Ledwom to wyrzekł, ktoś wykrzyknął: «Roma!
  Nie jesteś ty już panią i królową,
Boś jest jak szatan cielesny łakoma,
  A niższa sercem od ludów i głową».

Spojrzałem wtenczas, kto w powietrzu gada,
  A oto obok jednego grobowca,
Na którym w locie jaskółka usiada,
  Tak jest samotny, a biały jak owca,

Na ciemnej tych pól kampańskich zieleni,
  Na którą słońce, gdy bije, to broczy,
I niby dawną, rzymską krwią rumieni,
  I niby w jakiś sen wtrąca proroczy,

Ujrzałem mary dwie, niby młodzieńca
  Z dziewicą, cudnej i smukłej urody,
Braniem łącznego zatrudnionych wieńca
  Albo czerpaniem łez źródlanej wody,

Która z fontanny dawnej po Rzymianach,
  Rzadkie już perły srebrzyste sypała,
Oboje bowiem byli na kolanach
  Przed nią, a ona, ta fontanna, stała

Płacząca… Rzekłem więc: «Czego szukacie
  I czemuście tu klękli przed źródłami?»
Na ten głos obie cudowne postacie
  Wyprostowały się mówiąc: «My sami

Nie wiemy, czemu u zrzódeł tej wody
  Schylamy kolan, nie mając ni dzbanka,
Ani potrzeby picia i ochłody,
  Ani trzód, jako gdzieś Samarytanka».

Na to im rzekłem: «Wiem, czego szukacie
  I czego chcecie od zrzódeł». — A oni:
«Od zrzódeł, które są w powojów szacie,
  Piękności tylko żądamy i woni».

«O biedni! — rzekłem — piękność, woń i świéca
  Jest w duchu… a wy na zewnątrz wyciekli
Jak rozwiązana w chmurze błyskawica».







W ostatni dzień — w ostatni dzień…



W ostatni dzień — w ostatni dzień
    Wyście, podróżne tu ptaki,
Spotkały suchy dębu pień,
    Co od piorunów miał znaki.

Lecz gdy go spiew poruszył wasz,
    Gdy głos doleciał z ojczyzny,
Wylazła nagle człecza twarz
    Spod kory — ze spalenizny.

Spod liści błysnął złoty łuk
    I ręka — i kawał korony.
W dębie słowiański mieszkał Bóg
    I wam się pokazał zjawiony…






W pamiętniku Zofii Bobrówny



Niechaj mnie Zośka o wiersze nie prosi,
Bo kiedy Zośka do ojczyzny wróci,
To każdy kwiatek powie wiersze Zosi,
Każda jej gwiazdka piosenkę zanuci.
Nim kwiat przekwitnie, nim gwiazdeczka zleci,
Słuchaj — bo to są najlepsi poeci.

Gwiazdy błękitne, kwiateczki czerwone
Będą ci całe poemata składać.
Jabym to samo powiedział, co one,
Bo ja się od nich nauczyłem gadać;
Bo tam, gdzie Ikwy srebrne fale płyną,
Byłem ja niegdyś, jak Zośka, dzieciną.

Dzisiaj daleko pojechałem w gości
I dalej mię los nieszczęśliwy goni.
Przywieź mi, Zośko, od tych gwiazd światłości,
Przywieź mi, Zośko, z tamtych kwiatów woni,
Bo mi zaprawdę odmłodnieć potrzeba.
Wróć mi więc z kraju taką — jakby z nieba.






Wspomnienie Pani De St. Marcel z domu Chauveaux



(14 stycznia 1846)

Staruszko moja! o staruszko moja!
    Twoje mieszkanie takie wonne tobą,
Na murach twoich jak z obrazów zbroja,
    A każdy obraz był jakąś osobą.
Dziś raz ostatni widząc pożegnałem,
Wszedłszy do domu — bym poszedł za ciałem.

Dawno bez męża — i bez towarzysza,
    Który niedawno ciebie odszedł stary,
Przycichłaś w domu — dziś ta sama cisza
    W domu — a w bramie stoją twoje mary.
Gdym wszedł… myślałem, że szata szeleszcze,
Ogień się palił — zegary szły jeszcze.

Lecz jakaś ciemność… dziwne jakieś mroki
    Nad twym kominem — nad łoża kotarą,
Jakby te dziwne śmiertelne obłoki, w
    Które zmieniają dzień w godzinę szarą,
A człowiekowi bronią słów i ruchów,
Bo są z poważnych i ze smętnych duchów.

Lat dziewięćdziesiąt ciałoś ty nosiła,
    Przez krew szły twoje panieńskie nożeczki,
Przez smutek starość szła twoja pochyła,
    A w trumnie leżą już tylko kosteczki;
Wszystkoś wybrała ze skarbu żywota,
Czemuż po tobie — ta wielka tęsknota?

Może dlatego, że gdym twoje ściany
    Odwiedzał… dawno światem niezabawne,
To spotykały mnie Republikany
    I wielkich imion — dawne duchy sławne,
I wszystkie stały z odkrytymi głowy
Słuchając we mnie grzmiącej polskiej mowy.

Gdym nieraz siedział przy twoim kominie,
    A ty myślałaś, że ja sobie drzymię,
Jam na mównicy stał w tych duchów gminie
    I brałem sobie między nimi — imię;
Od głów zaczynał — i do serc im sięgał,
I znów na wielkąm ich sprawę sprzysięgał.

A ty jak trupek w krześle, pod zamętem
    Cicha, podobna do Park — życia matek,
Byłaś jakby tych sejmów prezydentem
    Duchem — próchenko ciała i opłatek,
Co miejsca przez lat dziewięćdziesiąt bronił,
A nie ustąpił — aż Pan Bóg zadzwonił.

Dlategom ja cię czuł pod suchą kością
    Dobrą, choć ludzie o złość oskarżali,
Tyś sławne imię nosiła ze złością;
    A ja sam także mam to, co mię pali.
Gdym jest wielkimi burzami natchnięty,
A w burzach nawet czuję się sam święty.

Wszystko to w głębi twojego pokoja
    Czułem dziś, patrząc na złoconą ścianę,
Żegnajże, cicha staruszeczko moja,
    A popamiętaj — na sejmy zerwane
I pomóż zgrają twoich duchów tłumną
Mnie, który szedłem dziś jeden — za trumną.






W sztambuchu Marii Wodzińskiej



  Byli tam, kędy śnieżnych gór błyszczą korony,
Gdzie w cieniu sosen, bożym strzeżone napisem,
Stoją białe szalety wiązane cyprysem;
Gdzie w łąkach smutnie biją trzód zbłąkanych dzwony;
Gdzie się nad wodospadem jasna tęcza pali;
Gdzie na zwalonych sosnach czarne kraczą wrony:
Tam byli kiedyś razem i tam się rozstali.

  A po latach wróconym ojczyźnie pielgrzymom
Bławatkami gwiaździste kłaniały się żyta.
Jechali błogosławiąc chat wieśniaczych dymom,
Wszyscy pod jeden ganek… Matka, siostra wita
Synów, braci, przyjaciół — są wszyscy! są wszyscy!
Przy jednym siedzą stole, przy czarach nalanych;
A wczoraj tak dalecy — a dzisiaj tak bliscy.
I nikogo nie braknie, oprócz zapomnianych.

  Młoda Maria do tańcu każe stroić lutnie
I usiadła — spoczywa… Nagle do sąsiada
Rzekła: «Ach, kogoś braknie!» — Tu podkówka utnie
W takt mazurka. — «On umarł!» — sąsiad odpowiada.
— «Cichoż na jego grobie?» — «Słowików gromada
Spiewa na srebrnej brzozie cmentarza tak smutnie,
  Że brzoza płacze».

Luty 1835, Genewa.






Zachwycenie



Urywek

Bo mój Stworzyciel znalazł mię na ziemi
I napadł w nocy ogniami złotemi…

Bo Pan, mówiący w objawieniu: Jestem,
Napadł mię w ogniach z trzaskiem i szelestem.

Przetoż się, Panie, wiecznie upokorzę
Pomnąc na ono płomieniste łoże.

Gdy Pan nade mną stał w ognia oponach,
Gdym był jak ptaszek w Pana mego szponach,

Gdy stał nade mną jak ogień straszliwy,
Kiedym się w strachu sądził już nieżywy —

Dlaczegóż bym się, o Panie, zapierał,
Żem drżał i cały z przestrachu umierał…

Dlaczegóż bym się miał zapierać strachu,
Żem drżał jak listek w Pana mego gmachu?

Takiej bojaźni bym nie doznał, Panie,
Choćbym się dostał pod mieczów ścinanie.

Choćbym czuł w sobie to, co ludzie święci,
Tak bym nie stracił wiedzy i pamięci.

Przywalon byłem twej lekkości skałą,
Serce jak ptaszek zlękniony latało.

Światłem zalały się moje alkierze,
A jam był porwan jako lekkie pierze.

I przez wiatr lekki, i przez szelest święty
Byłem pochwycon, a z łoża niezdjęty.







Z listu do księgarza



Jeszcze chodzą przed oczyma
Róże, palmy, wieże, gmachy,
Kair, Teby, Tyr, Solima,
    Mój Eustachy.

Jeszcze głowa diabła warta,
Jeszcze morskie czuję strachy,
Wycia hyjen, lwa, lamparta,
    Mój Eustachy.

Jeszcze długo spocząć trzeba,
Nim przywyknę widzieć dachy
Zamiast płócien, palm i nieba,
    Mój Eustachy.

Lecz ty wyrwiesz mnie z letargu,
Ty pomieszasz róż zapachy
Księgarskiego wonią targu,
    Mój Eustachy.

Będę tobie wdzięcznym za to,
Przypomnisz mi kraj i Lachy
Zniechęceniem, troską, stratą,
    Mój Eustachy.

Ty napiszesz mi, jak stoją
Poetycznej muzy gachy,
I co piszą, i co broją,
    Mój Eustachy.

Dla nich rosły świeże laury
I szczękały druku blachy,
Gdym ja gonił Kofty, Maury,
    Mój Eustachy.

Niech śpiewają więc Te Deum,
Żem rok zgubił, budząc Grachy
I Scypiony w Kollizeum,
    Mój Eustachy.

Lecz się wmieszam do antyfon,
Na egipskie klnę się Ptachy,
Na kościoły, gdzie Bóg Tyfon,
    Mój Eustachy.

Klnę się tobie i na Athor,
Co w Tentyrze ma swe gmachy,
Że się porwę, jak gladiator,
    Mój Eustachy.

Lipca d. 9 w kwarantannie Livourno 1837.






Żmija
Romans poetyczny z podań ukraińskich w sześciu pieśniach







For thee, who thus in too protracted song/ Hast soothed thine idlesse with inglorious lays,/ Soon shall thy voice be lost amid the throng/ Of louder minstrels in thèse later days:/ To such resign the strife for fading bays —/ III may such contest now the spirit move/ Which heeds nor keen reproach nor partial praise;/ Since cold each kinder heart that might approve,/ And none are left to please when none are left to love.

Byron

(Motto do I tomu Poezyj, Paryż 1832)



Pieśń I


Sumak

    Piękny to widok Czertomeliku!
Sto wysp przerżnęły Dniepru strumienie,
Brzoza się kąpie w każdym strumyku,
Słychać szum trzciny, słowika pienie.
A kiedy wiosną wezbrane wody
Zaleją wszystkie wyspy dokoła,
Jeszcze nad wodą widać drzew czoła —
Jakby rusałek cudne ogrody,
Gałązką mącą wodne błękity.
I jeszcze słowik w gałązkach śpiewa,
I szumią brzozy, lecz nad ich szczyty
Wznosi się fala i nikną drzewa.
Dziko Dniepr szumi, gdy w jego łonie
Sto wysp zielonych wiosną zatonie.

    Piękny to widok stu wysep pana —
Woda mu ziemię spod stóp wykradła:
Zamek się patrzy w fali zwierciadła,
Co mu przy stopach szumi wezbrana.
A gdy nań patrzysz, dziwnym pozorem
Rzekłbyś że zamek wstecz rzeki płynie
Cegła koralów świeci kolorem,
Lekkie filary podobne trzcinie.
Kilka ogromnych paszcz samostrzału,
Patrzy strzelnicą na czarne morze:
A górą zamku okna z kryształu,
Świecą się, palą, jak ranne zorze;
I tysiąc barwy w każdym promyku,
Co się z tych okien nazad odkradnie.
W zamku pan mieszka Czertomeliku,
Dumny ataman co Siczą władnie;
Lecz czy sam mieszka? — Któż to odgadnie?
Nikt nie był w zamku: mówią że czary
Mieszkają w gmachu, że dłoń zaklęta
Nadludzką sztuką wzniosła filary —
Lecz kiedy wzniosła? Nikt nie pamięta.

    Niejeden rybak wieczorną dobą,
W Czertomeliku płynąc ostrowy;
Słyszał przed sobą, słyszał za sobą
Śpiew słodszy, milszy niż szum dnieprowy.
A rybak milczał, płynął pomału —
Kiedy wieczorne zorze zapadły,
Widział jak w zamku okna z kryształu,
To się paliły, to znowu bladły;
A z okien blaskiem konały pieśni.
Znów cicho — głucho — a rybak stary
Żegnał się drżący — to czary — czary!
Wszak rybak czuwa? wszak rybak nie śni?!

    Już to noc trzecia gdy gasną zorze,
Błyska na zamku ogień jaskrawy…
Ho! to kaganiec, to znak wyprawy,
Popłyną czajki na czarne morze!
Kozaków obóz zalega brzegi,
Pośród czaharów spisa połyska;
A ponad Dnieprem w długie szeregi,
Gęsto strażnicze płoną ogniska.
Tam na mogiłę wstąpił wysoką
Gęślarz i śpiewa pieśni z mogiły…
Jeśli w tych grobach nie śpią głęboko,
Może ich dzikie pieśni zbudziły?
O śpijcie! śpijcie! przeszła wam pora,
I wyście żyli — tu, w Ukrainie,
I wyście żyli — to było wczora!
My dziś żyjemy, czas szybko płynie.
Po cóż tu wracać z licem upiora,
Gdzie nikt nie chodzi po nas w żałobie?
Jutro na naszym powiedzą grobie:
I wyście żyli! — To było wczora.

    Płyńmy więc! płyńmy w Natolskie grody,
Burzyć pałace, rąbać fontanny —
Żelazem niszczyć Turków narody
I porwać obraz Najświętszej Panny:
Obraz, co płacze rzewnymi łzami,
A gdy go człowiek w fali zanurzy,
Morze gniewliwe bije falami.
Pieni się, huczy, pryska i burzy,
I póty gniewne podnosi tonie,
Aż wrogów statki w falach pochłonie…

    Lecz gdzież jest Hetman? W rannej godzinie
Wyszedł i w stepach błądzi od rana.
Oto przy brzegu czajka hetmana,
Powiewnym żaglem bieli się w trzcinie.
I wkoło gwarzy zgraja zebrana:
Wszak nam na drogę brak na zwierzynie —
Idźmy na łowy! idźmy na łowy!
Lecz gdzież nasz Żmija, Hetman niżowy?

*



    Ty śpisz sumaku! ty śpisz sumaku!
Między błyszczące rosą czahary;
A tutaj strzelce w stepach Budziaku,
Otoczą wkrótce knieje i jary.
Sumak nie słyszy! sumak nie słyszy!
Bo milcząc strzelce idą na łowy,
    I coraz ciszej,
    Między parowy,
    Pomiędzy trawy,
    Toną i toną;
    A zorza płoną
    I świt jaskrawy
  Pozłaca niebo na wschodzie.

    O! jakże miło przy rannym chłodzie
Tak się zapuszczać w stepowe knieje.
Jak tajemnicza ta chwila nocy,
Kiedy noc kona, księżyc blednieje —
Już dzień na wschodzie, a na północy
Jeszcze lśnią gwiazdy, jeszcze lśnią jasno
I wschód się złoci, blednie, czerwieni,
    Niebo się mieni;
    Gwiazdy w lazurze,
    Już gasną, gasną;
    I polne róże,
  Powstają z rosy perłami. —

    I cicho łowce szli manowcami.
Trzymaj myśliwcze ptaka na dłoni,
Zakryj mu oczy złotym kapturem;
Niech nastrzępionym nie szumi piórem,
Niech się nie trzepie, w dzwonki nie dzwoni;
Zdejmiesz mu kaptur, gdy w nasze sidła
Zwierz się dostanie — wtenczas posłuży.
    Sokół się chmurzy,
    I ociemniony
    Nastrzępił skrzydła,
    Wyciągnął szpony.
  Ponury, piersi napuszył.

    Tam szelest jakiś! Czy to zwierz ruszył?
To nadto wcześnie! to nadto skoro!
O! nie, to lekki chart tam na smyczy,
Niechętny więzom piszczy, skowyczy —
Skarć łowcze charta ręką i sforą.
Pierwej wyśledzić sumaka tropy;
Potem go gończe podniosą głosem,
A potem charty. — I chart karcony
    Przypadł do stopy;
    Okryty wrzosem,
    Kwiatem zroszony,
  Ciągnie się smutny na sforze.

    Wysłać strzelców na rozdroże,
Gdzie się kończy ta dolina;
Tam Kozacy wielkim kołem
Stójcie cicho — a drużyna
Niech tam idzie drogą, dołem,
Niechaj tonie w trawy, zioła — —
W tej dolinie sumak leży.
Gdy starszy strzelec zawoła,
Niech służba w trąby uderzy.

    Dane rozkazy, i dzikie jary
Otoczył Kozak, tonie w czahary.
W krzakach się kryją ponure czoła,
I cicho, jakby ludzi nie było!
Jakby się tylko o łowach śniło!
Wiatr wieje w kniei i szumią zioła,
Zniknęły zbroje, łuki, oszczepy
Świt płonie ogniem umalowany,
I słońce wstaje nad martwe stepy.
Oblane złotem świtu burzany,
Ognistej barwy kwiatem się palą,
I gną się z wiatrem; fala za falą
  Przebiega stepy milczące. —

    Cicho — — Wtem trąby zagrały grzmiące,
I zagrzmiał razem pod niebo wzbity
Z brzękiem surm, kotłów, okrzyk wesoły,
I uwolnione z więzów sokoły
Szybko w powietrza lecą błękity,
Krążą i kraczą, dzwonkami dzwonią,
I psy spuszczone jęczą i gonią.
Czekają łowce: wśród strasznej wrzawy
Patrzą na niwy złocone świtem,
    I oto śmiga
    Sumak zbudzony;
    Ledwo kopytem
    Dotyka trawy,
    Charty wyściga,
    I przez zagony,
    Przed szybką smyczą,
    Sadzi przez doły —
    Gończe skowyczą,
    Kraczą sokoły.
I jeden sokół już zleciał nisko,
Siadł mu na grzbiecie, szpony zatopił.
Chart wiatronogi za zwierzem tropił,
Już go dościgał — już blisko — blisko —
A sumak leci bojaźnią ślepy,
Leci w zasadzkę — wpadł na oszczepy,
Drgnął tylko — upadł — a tłum wesoły
Znów w trąby dzwoni, znów w kotły bije,
Żeby wystraszyć co tylko żyje
Pomiędzy trawy. — Lecą sokoły,
Krążą i kraczą, dzwonkami dzwonią,
Ogary znowu jęczą i gonią.
Czekają łowce. — Wśród kwiatów fali
Znów coś mignęło? — to sumak nowy? —
    O nie! to Tatar miga od stali,
    Jak wiatr stepowy,
    Jak wąż, piersiami
    Trawy rozcina,
    Między kwiatami
    Złotem połyska.
    I łuk napina,
    I strzały ciska,
  I rohatyny kolczate miota.

    Dziwi Kozaków ta zbroja złota,
Musi to jakiś być wódz Tatarów? —
Puścić ogary: — jeden z ogarów
Już go dościga — ha! zobaczycie!
Ogar to stary, dobrze się sprawi,
Wskoczy na piersi — i w strasznej męce
    Wydrze mu życie,
    Zgniecie, zadławi. —
Już go doścignął — rzecz niespodziana!
Skacze na piersi, liże mu ręce,
U stóp się kładzie — wyje, skowyczy:
Wszak to jest ogar! — ogar hetmana!
Pierwszy z ogarów! tak sławny w siczy!
Nieraz Tatara wytropił w jarze,
A dzisiaj znalazł pana w Tatarze?

    Wróciła nazad psiarnia zagnana,
A Tatar leci i trawy łamie.
Patrzcie! — i sokół siadł mu na ramię
O dziwy! dziwy! sokół hetmana!
Siadł na ramieniu, nastrzępia pióra,
Zda się że skrzydłem nagli go w biegu.
    W łowców szeregu,
    Okrzyk dokoła;
    Strzał lekkich chmura,
    Ściga Tatara;
I jedna w piersi trafia ogara,
Druga pod skrzydło trafia sokoła,
Trzecia Tatara w czoło drasnęła. —
Czy krew płynęła? — czy łza płynęła?
Nie można wiedzieć — stanął — zakrywa —
Oczy zalane czy krwią, czy łzami.
Z piersi ogara obrożę zrywa,
Z szyi sokoła pierścień z dzwonkami;
    I znów przez stepy,
    Wprost na oszczepy.
Leci w zasiane wrogiem parowy. —
Tam go wstrzymają? — Nie, nie wstrzymali —
Daleko zdradne prześcignął łowy,
  I zniknął w burzanów fali. —

Nie — to nie było senne widziadło;
Bo tam gdzie przebiegł, pośród wądołów,
Bez życia sześciu Kozaków padło,
I sześć ogarów — i sześć sokołów.



Pieśń II


Płaczka

    Z tętentem konia leci przez wrzosy.
To pan nasz, Żmija, Hetman na Niżu.
Bielą się wzbite tumany rosy,
Spod kopyt konia spłoszone wrony
Stadem się zbiły, siadły na krzyżu.
W burzanie miga kołpak czerwony,
Stalowa zbroja miga w burzanie:
— „Witaj, Hetmanie! witaj, Hetmanie!” —

— „Zdrowia, drużyno — co słychać w Siczy?
Czy szumią żagle? — czajka gotowa?
Czy nam złą wróżbą wrona nie krzyczy?
Czy zawsze nasza fala dnieprowa
Tak jak płynęła, płynie do morza?…
Ha! tak? — to dobrze. — Nim błyśnie zorza
Być w pogotowiu. — Teraz niech czara
Zaszumi miodem — pieśń grzmi wesoła. —
Lecz gdzie mój ogar? — puścić ogara!
Gdzie jest mój sokół? — puścić sokoła.”

    Stróż psów hetmańskich, ptasznik Hetmana,
Dzieci nieletnie, wyszli z drużyny;
Pobladli oba uczuciem winy,
I wyczytali gniew w oczach pana.
Potem rzekł starszy: „Nieszczęsne łowy!
Na nasze łowy ktoś rzucił czary.
Gdzie niegdyś leżał sumak stepowy,
Dzisiaj, okryte zbroją Tatary,
Trudzili charty i skrzydła ptaków.
Od strzał tatarskich sześciu Kozaków
Pośród stepowych padło wądołów.
I sześć ogarów — i sześć sokołów.
Tatar ci zabił psa i sokoła”.

— „Kłamstwo! to kłamstwo!” — Hetman zawoła —
„Gdy w polach jęczą wasze cięciwy,
Smycz moja pada, a Tatar żywy? —
Umiem wybadać prawdę za mgłami
Uwitą w słowa krzywoprzysiężne.
Znacie tę obróż? pierścień z dzwonkami?…
Śmiercią wam biją dzwonki mosiężne”.
Snadź że obrożę charta poznali,
Pieśń śmierci w głosie dzwonków odgadli;
Oba zadrżeli, oba pobladli,
Łza im błękitne oczy krysztali.

— „Parę kłamliwą, co razem wzrosła”
Rzekł srogo Żmija „polecić Bogu,
Wsadzić do czajki, w czajce bez wiosła,
Niech z dnieprowego spływają progu”. —

Już odszedł Hetman. — Powstały gwary,
Skądże wie Żmija o naszych łowach?
Czy mu przynieśli pierścień Tatary?
Czy gdzie ukryty sam był w parowach? —
W różnych domysłach zabrzmiały struny.
Jako żurawi nuta wędrowna,
Pieśń przez srebrzyste płynie piołuny,
Miesza się z echem — dzika, czarowna,
Bo kiedyż Kozak o czarach nie śni?
Może domysły rozkwitną z pieśni? —


Powieść kozacka




Rusałka




1

Nad mogiłą w mgłach wysoko:
Krąży sokół, siadł na krzyżu.
Pod tym grobem śpi głęboko,
Niegdyś Hetman, pan na Niżu.

*



Jeszcze sława Zaporoża,
Jako miesiąc blady, nowy,
Nie przebyła w czajkach morza,
Nie wzleciała nad ostrowy.

*



Na ostrowach rosły głogi,
I samotna róża bladła.
Zapienione skalne progi,
Mgliły błękit wód zwierciadła.

*



Przy Rusałce, wysp Hetmana
Widać było w blask miesiąca.
Jego luba z mgły uwiana,
Z mgły dnieprowej, zimna, drżąca.

*



Choć mroziła mglistą dłonią,
Zapalała czarnym okiem —
„Luby” — rzekła — „tam się płonią
Polne róże nad potokiem.

*



„Dzwonki barwą lśnią błękitną:
Uschną dzwonki na pokosach,
Lecz z różami, gdy przekwitną,
Rozkwitają w moich włosach.

*



„Duchem zmarłych na tym świecie
Żyję, kwitnę jak mogiła.
Cóż po łąkach? cóż po kwiecie?
Niechaj uschną — bym ja żyła —”

*



— „Czarna duszo! precz ode mnie,
Już miłości nie ocucę”. —
— „Wyrzekasz się? — lecz daremnie!
Znów zawołasz — znów powrócę”.

*






2

Rusałka się w mgłę rozpływa.
Nocą blady miesiąc świeci,
I po łodziach lśnią łuczywa,
I do Dniepru toną sieci —

*



Hetman smutny i ponury.
Płynie z wolna łódź Hetmana!
Przed nią postać z mglistej chmury,
Płomieniami malowana:

*



Taka piękna, ponad falą,
Gdy się o nią blask roztrąca.
Wpół się ogniem lica palą,
Wpół się srebrzą w blask miesiąca.

*



W zachwyceniu, nieprzytomnie,
Choć to może duszy zguba,
Hetman wołał: „Chodź tu do mnie!
Chodź tu do mnie, moja luba!” —

*






3

Odtąd zawsze, zawsze razem.
Hetman w więzy lgnął widziadła,
Choć jej dusza zimnym głazem —
Na twarz różne barwy kładła.

*



Zawsze piękna — z polnych głogów
Róże, złote włosy wieńczą —
I kradzioną znad porogów,
Mgliste szaty złoci tęczą.

*



Gdzie zarastał gaj odludny,
Jednym słowem — jednym rankiem,
Wzniosła z wyspy zamek cudny,
I obwiodła złotym gankiem —

*



Z koralowej zamek cegły.
Wieża druga, trzecia, czwarta,
Na skinienie w niebo biegły:
Lud go nazwał zamkiem *czarta*.

*



W zamku, jak kładzione kosą
Powiązała róż szkarłaty;
Brylantami jakby rosą,
Poiskrzyła jasne kwiaty.

*



Hetman patrzał na kobierce,
Okiem blask brylantów ścigał:
Ciągle patrzał — stygło serce;
Dla Rusałki już ostygał —

*



Ta choć zimna pod obłokiem,
Zimne serce wnet odgadła;
Szybko, szybko czarnym okiem,
Brylantowe blaski kradła.

*



Kwiaty brała do warkoczy.
Hetman spojrzał, wzrokiem tonął —
Nad brylanty skrzą jej oczy!
I znów kochał — i znów płonął. —

*



— „Luba! ty masz blask anioła —”
— „Więc mi nagródź, jeślim warta?
Daj sokoła — daj mi charta,
Zabij charta i sokoła”. —

*



— „Czarna duszo — precz ode mnie!
Sercem się z szatanem kłócę”. —
— „Znów zawołasz, lecz daremnie!
Przyjdziesz do mnie — ja nie wrócę —”

*






4

Odpłynęła — Hetman kroczy
Zamyślony po komnatach —
„Co! — nie wróci? — a jej oczy
Takie cudne, włosy w kwiatach —”

*



Myślał — Z oczu łzy ogromne,
Po niemęskiej płyną twarzy.
Rzekł do siebie: „Już nie wspomnę!” —
Nie wspomina, ale marzy —

*



„Nad zamglone chmur błękity,
Oto miesiąc już się płoni;
Już mój sokół, chart, zabity,
A jej nie ma? — Pójdę do niéj —”

*



Jakże miłe tchnienie wiosny!
I woń fali świeża, chłodna!
Nad porogiem czarne sosny
Szronem bieli mgła nadwodna.

*



Pod skałami ciągłe burze,
Łamią w falach blask księżyca;
Nad falami w mglistej chmurze,
W blasku srebrnych tęcz dziewica.

*



Przy jej stopach chart bladawy,
Niespokojny i ponury:
Na ramieniu sokół mgławy,
Nastrzępiony patrzy w chmury.

*



„Jakżeś piękna!” — hetman woła,
„Któż ci może ujść bezkarny?
Chodź tu, luba — spłosz sokoła,
Chart niech leci gonić sarny.

*



„Tu pod moich ust płomieniem,
Twe się blade mgły rozpłonią.
Jak tu miło pod sosn cieniem!”
Prosi — błaga — okiem, dłonią.

*



Lecz dłoń jego — ciężka wina!
Czy przypadkiem, czy po myśli,
Na krzyż srebrną mgłę rozcina.
Znak zbawienia święty kreśli:

*



Przed krzyżem się mgły rozpierzchły
Jak złamane wód błękity;
I Rusałki rysy zmierżchły,
Obraz zniknął w mgłach rozbity — —

*






5

Znikła — słychać tylko burze
W głębi Dniepru — i szum piasków;
Lecz mgła spływa — spływa w chmurze
Zabłąkanych kilka blasków

*



I rozbite mgły zwierciadła,
Wiatr przybliża, zmniejsza, zmniejsza —
Lśni Rusałka, lecz pobladła,
I pobladła — i smutniejsza —

*



Potem rzekła: „O mój miły,
Żegnam ciebie, ginę — ginę,
Jak mnie z wiatrem mgły rozbiły,
Tak w uściskach się rozpłynę.

*



„Prosisz, błagasz nadaremno,
Próżno czekasz na tej skale:
Lecz chodź ze mną! lecz chodź ze mną!
Droga do mnie przez te fale.

*



„Mgły tu zimne ale jasne;
Gdy i ciebie mgła okryje,
Patrz, mój luby — teraz gasnę,
W twych uściskach znów ożyję.

*



„Sokół żywy, chart twój żywy.
Z tobą razem jak z sokołem,
Pójdę błądzić nad te niwy,
Nad dymiących chat padołem:

*



„Pójdę z tobą — tak w mgłę ciemną
Osłoniona, jak w krysztale.
O chodź ze mną! o chodź ze mną!
Droga do mnie przez te fale”.

*



Hetman kochał — obłąkany,
Hetman kochał — ogniem płonął;
Z progu spojrzał w Dniepru piany,
Padł do fali — i zatonął.

*



Gdy go skryły burz odmęty,
Potrzaskały w proch granity;
Duszę zbawił obraz święty:
Krzyż na piersiach miał wyryty.

*



Od grzechowej zmazy czysty,
Już ulata w nieba stropy;
Za nim wzleciał sokół mglisty —
Chart Rusałki rzucił stopy.

*



A Rusałka, nad ostrowy
Sama jedna — we łzach woła:
„Kiedyż! kiedyż Hetman nowy
Da mi serce, psa, sokoła!” —

*



Pieśń kona z echem — i wnet jałowe,
Dzikie domysły urosły w gminie:
Więc Hetman kocha fali królowę?
Na oślep leci w przepaść i ginie?
Zawsze samotny — zawsze nie z nami;
Gdzieś na cmentarzach, nad mogiłami.

Ciszej! — tam zachód krwawy, ponury,
Ozłocił stepy, jary i chmury:
Zagasa słońce — słychać jak z dala,
O brzegi bije spieniona fala.
Ciszej! — tu smutne mogił wybrzeże.
Oto ostatnie zachodu blaski,
Złocą wichrami burzone piaski;
Złocą trzy cerkwi posępne wieże,
Co nad brzeg Dniepru wybiegły stromy,
I tysiąc grobów, gdzie przez wyłomy
Posępne trumien wieka świeciły.
O! dzika Siczy! twoje mogiły
Z piasku uwiane, a grób tak kruchy
Gdy pod przechodnia zapadnie nogą:
Potem w mgłach srebrnych płynące duchy,
Wczorajszych mogił znaleźć nie mogą.

Tam białą postać słońce oświeca.
Łatwo z wybladłej odgadnąć twarzy,
Że to posępna mogił dziewica,
Że to siczowych płaczka wyspiarzy.
Stała na wieku spróchniałej truny,
A wiatr jej czarne unosił włosy
I wzruszał wianku srebrne piołuny,
I róże wianku lśniące od rosy.
Mówią, że niegdyś płaczka ta miała
Czoło wesołe, lica różane;
Lecz przymuszona płakać, płakała —
I dzisiaj zmysły ma obłąkane
Zmyślonym płaczem i we łzach oczy.

To Hetman Żmija na cmentarz kroczy.
Stanął na grobie, rzekł: „Witaj, Xeni!
Witaj, o sławna płaczko pogrzebu!
Ty nas modlitwą polecasz niebu!
Przez ciebie pieśnią w grobie uśpieni,
Sen mamy cichy, gdy zbroja rdzawa,
Zimną się rosą ziemi napawa.
Straciłem dzisiaj ptaka i charta,
Wierni mi byli — i tym boleśniej:
Jeżeli zgraja twych pieśni warta.
Chart mój i sokół wart także pieśni:
Śpiewaj nad nimi”. — „Bluźnisz, mój miły!
A ja do takich próśb się nie zniżę.
Czujesz to zimne tchnienie mogiły,
Słyszysz! jak skrzypią spróchniałe krzyże?
Jak z dzikim wrzaskiem rybitwa biała
Ponad błękitną falą się wiesza?
Pieśń moja smutna — gdybym śpiewała,
Wszystkie te dzikie głosy pomiesza.
Ciszej!” — Lecz Hetman nie słuchał mowy,
Wzrok miał ponury. — Pomiędzy trzciny
Lśni Dniepru fala i próg dnieprowy.
Wśród skał posępnych fale się zwarły —
Na skałach dzikie rosły kaliny,
I mech czerwony, i sosny karły.
Na progi czajka z falami leci
I już zawisła ponad urwiska,
A w czajce dwoje płynęło dzieci.
Łódka z pianami w głazy się wciska,
A pod nią otchłań pieni się, burzy —
Te dzieci połkną dnieprowe fale!
Młodsze chwyciło za kwiecie róży,
Co się po nagiej zwieszała skale;
I padło w przepaść z gałązką kwiatu.
Starsze po sosnach pnie się na głazy,
Na próżno ręce podaje bratu —
Słyszy huk fali i obłąkane,
Mając na ustach modlitw wyrazy,
Rzuca się z krzykiem w przepaść i pianę. —

I nic nie wyszło z fal tajemnicy,
Nic, z głębokiego serca Hetmana.
Dłoń swoją oddał w ręce dziewicy:
Ta zachmurzona i pomieszana,
Wiodła go w cerkiew. — W cerkwi tak ciemno!
Posrebrza szyby księżyc na nowiu;
Serce przenika trwogą tajemną
Szyba brzęcząca w ramach z ołowiu;
I przez otwarte dachu szczeliny,
Wglądały z kwiatem drżące kaliny.
„Xeni” rzekł hetman „co to się znaczy?
Słyszę jęk smutny i płacze rzewne:
Czy to jest nocne pienie puchaczy?
Czy to chorągwie wzruszasz cerkiewne,
Że się bez wiatru smutnie kołyszą?”

— „Luby! chorągwie spokojnie wiszą,
Może je wzrusza tchnienie mogiły.
Czego się lękasz — czego? mój miły!
Chodź za mną”. Zdjęła lampę z ołtarza,
Weszli w podziemnych lochów zakręty.
O! jak tu głucha cisza przeraża,
Tu połamane Turków okręty;
W spróchniałych deskach, w zbroje przybrani
Leżą dokoła śpiący hetmani.
A jako kazał obyczaj grecki,
Każdy miał w ręku święte obrazy:
Na nich tajemne modlitw wyrazy,
Usta przymknięte, w nich piastr turecki.
Xeni do małej zbliża się truny;
I strasznie drżała ręka dziewicy,
Gdy podnosiła czarne całuny,
Splamione gęsto łzami gromnicy.
O nieba! dziecię pod całunami,
Piękne i żywe. — Xeni pobladła,
I przed hetmanem, zalana łzami,
Klasnęła w dłonie — do nóg upadła.
„Mój luby”, rzekła, „to dziecię — dziecię!
Teraz się w ciemnych grobach ukrywa.
Luby, niech pop nas połączy skrycie,
Pop moim ojcem. — Ja nieszczęśliwa!
Łzy moje płyną na wzgardę światu.
Gdy plotę z polnej róży zawoje,
Wnet drżące liście padają z kwiatu.
Wszystko usycha, wszystko — co moje!
Świat mi szyderczym śmiechem przygania.
Zlituj się, luby —” Lecz próżne słowa,
Już wyszedł Hetman — śmiech obłąkania
Połknęła w ziemi cisza grobowa.



Pieśń III


Pożary




Pieśń odpływających




1

    Ho! daleko Czarne Morze,
    Gdzie się czajki kąpią w pianach;
    Palmy zamki na Bosforze,
    Jako trzciny na limanach.
  Piękny to pożar łąk, oczeretów,
    Lecz jakże płonie wspaniale
  Wielki las masztów, las minaretów.
    Szumcie czajki! szumcie fale!
    Ho! Kozak panem
    Błękitnej fali.
  Urra ho! dalej! — urra ho! dalej!
    Z naszym hetmanem
    Urra ho! dalej! —




2

Nasza czajka szybka, zwrotna,
    Choć nie błyszczy w malowidłach;
    Jak jaskółka czarna, lotna,
    Na sitowia leci skrzydłach:
  Piędziesiąt wioseł w biegu ją nagli,
    Dla Turków niesie podarek,
  Dwa dział ze spiżu i sto janczarek;
  Z szumem wioseł — z szumem żagli.
    Ho! Kozak panem
    itd.




3

    Lećcie z nami morskie wrony,
    Gdzie południa świeci gwiazda:
    Lećcie z nami — wam na gniazda
    Damy turban zakrwawiony.
  Za nami wrony! za czajek śladem!
    Dla was co pożar ocali,
  Łachmany żaglów — zaszumcie stadem,
  Z szumem wioseł — z szumem fali.
    Ho! Kozak panem
    itd.




4

    Jak wesoło czajki płyną:
    Piękny widok przy pogodzie,
    Gdy chorągwie się rozwiną,
    Gdy obwieją nasze łodzie —
  Mijamy cmentarz, nasze mogiły,
    A tam nas żaden nie słyszy?
  Sen ich szanujmy — sen słodki, miły,
  Żagle ciszéj! wiosła ciszéj!
    Ho! Kozak panem
    itd.




5

    Zmarłych uśpi blask miesiąca,
    I szum brzozy, pieśń ołtarzy;
    Równie smutna, dzika, drżąca,
    Jak zbłąkanych pieśń wioślarzy —
  Chaty, mogiły znikają nagle.
    Zaszumcie! zaszumcie wiosła!
  Bogdaj nas do nich fala odniosła.
  Szumcie, czajki! szumcie, żagle!
    Ho! Kozak panem
    itd.




6

    Pieśń dziś smutna, czajka pusta
    Lecz powrócą pełne łodzie.
    Tym, co zginą, włożym w usta
    Piastr wybity w Carogrodzie.
  Pacierze za nich, a potem wina,
    Wina w weneckim krysztale:
  Za pamięć druhów pije drużyna.
  Szumcie czajki, szumcie fale.
    Ho! Kozak panem
    Błękitnej fali —
    Urra ho! dalej! urra ho! dalej!
    Z naszym Hetmanem
    Urra ho! dalej! —

    Tak dziką pieśnią przy wioseł pracy,
  Chaty żegnali — a przed chatami
  Na brzegu stali tłumem rybacy,
  Starce siczowi, zalani łzami.
  Jeszcze niekiedy nuta wędrowna,
  Od zabłąkanych powraca czajek —
  O! pieśni dzika, pieśni czarowna,
  Zmieszana z dźwiękiem wioseł i grajek,
  Upływaj z echem, jak upłynęła
  Młodość! — Tak rybak marzy — i wzdycha —
  Wrócił ponury, milczał — sieć cicha
  W błękitne fale Dniepru tonęła. —

    Niech wolniej pieśń płynie, na moim torbanie
Strun braknie. — Któż wyda kozackie pożogi?
Huk ognia, trzask domów co lecą w otchłanie! —
Rwę struny torbanu i ręka drży z trwogi.
Śpiewając, sam jestem jak Turek wybladły,
Choć widzę ogniska płonące po chatach,
Zatrważa mię każdy liść z drzewa opadły
I szelest sumaka co śmiga po kwiatach —

    Jak ciche, błękitne przystanie Synopy! —
Wokoło na palach podnosi się szaniec,
A fala błękitna konała u stopy
Latarni portowej, gdzie w nocy kaganiec
Oświecał dalekie błękitu odmęty.
Dla kupca, dla majtka to widok jedyny,
Te mnogie przy groblach uśpione okręty,
Gdzie siatkom podobne krzyżują się liny,
I bielą się żagle — ze strzelnic galery
Wygląda blask spiżu, gdzie drzemie grom bitwy,
Na masztach różnego koloru bandery,
Tak lekkie, krajane jak skrzydła rybitwy.
Gdy niebo i morze nie łączą się mgłami,
Ciekawe wejrzenie z wież puszcza się szczytu,
I ściga okręty z białymi żaglami,
Co zdają się płynąć do nieba błękitu.

    Dziś tłumem się grobla napełnia portowa,
I fala spieniona od huku zadrżała.
Poznali huk Turcy — to mnogie grzmią działa:
„Lecz w której to stronie? — Od stron Oczakowa.
To może znać dają galery Sułtana,
Ażeby strzec portów od hord Zaporoża?
Ha! cóż nam te czajki? Nam trwoga nie znana —
Sam huk je dział naszych zatopi do morza”.
Tak Turcy mówili. — Lecz kiedy po fali
Noc ciemna posępne rozciąga całuny;
Na czarnych niebiosach błysnęły dwie łuny,
To płonie Białogród — Trebizont się pali.
Noc była ponura, a łuna szeroka
Pozłaca księżyce i szczyt minaretów.
Otwarto żelazne podwoje meczetów,
Przy lampach lud wzywa modlitwą Proroka;
A potem, ufając w przeznaczeń wyroki,
Skończywszy modlitwy lud wrócił do domów.
I wszystkich w haremach sen ujął głęboki:
Obudzą się może wśród ognia i gromów. —

    Gdy Ulem meczetu zamykał podwoje,
Nie postrzegł zapewne, lampami olśniony,
Że Turek posępny, ubrany we zbroję,
Stał między filary jak gdyby uśpiony
I ani się ocknął — choć słyszał ponury
Jęk rdzawych zawiasów i ryglów łoskoty
I widział po ścianach, jak łuny blask złoty
Oświecał żyłami krwawione marmury.

    W haremie nie widać że niebo się pali,
Bo mury wysokie, krzew gęsty i drzewa.
Dziewice w złocistej zebrały się sali,
Gdzie płoną pochodnie, róż tchnienie przewiewa.
Jak szczere tam śmiechy! jak miłe zabawy!
Bo Basza daleko — na czterech fregatach,
Na Czarne gdzieś Morze przedsięwziął wyprawy.
Eunuchy w odległych usnęli komnatach. —

    Dziewice obsiadły sadzawki, gdzie z głazu
Tryskają fontanny, lamp ogniem iskrzone;
Z westchnieniem widomym przez gazy zasłonę,
Słuchają miłosnych gazalów Szirazu.
Ta żądzy tajemnej kraszona rumieńcem,
Choć przyszłość zna swoją — a jednak ciekawa,
Dziecinnie się śmieje, gdy w dłoni jej trawa
Węzłami spojona rozwija się wieńcem.
Ta smutna, kwiat róży po listku obrywa —
Liść każdy opadły ma tajne znaczenie.
Ostatni liść róży jej przyszłość odkrywa:
Zerwała ostatni, i słychać westchnienie!
I długo dumała nad kwiatem opadłym,
Ze łzami na twarzy i z czołem pobladłym.
Ta kwiaty obrywa, ta patrzy, jak kwitną:
Ta chroniąc płeć dłoni od wiosny upału,
Podrzuca na dłoni dwie kule z kryształu,
Lub płoszy wachlarzem mgłę kadzidł błękitną.

    Zulema szukając zaciszy i chłodu,
Usiadła samotna na złotym wezgłowiu;
I okno otwarła na kwiaty ogrodu.
Noc była tak ciemna — bo księżyc na nowiu
Cieniami pokryte fontanny i drzewa;
I tylko przez okna barwione i kraty
Od sali się światło złociste wylewa,
Na drżące pod oknem z kwiatami granaty.
Na niebo zamglone patrzała dziewica,
A myśl jej igrała z ciemnością i mgłami.
Czy sen to? — Przy blasku niepewnym księżyca,
Widziała minaret pomiędzy drzewami:
Na szczycie z ołowiu, jak światło poranku,
Mignęły płomienie niepewne jak zorze.
Ukazał się rycerz na wieży krużganku,
W turbanie na głowie, w tureckim ubiorze.
Spojrzała dziewica, westchnęła boleśnie,
I oczy odwraca, zapomnieć by chciała,
Bo tego rycerza widziała gdzieś we śnie.
Znów patrzy — o nieba! tatarska to strzała
Puszczona pod chmury ze skrzydłem płomiennym,
Wróciła na wieżę i zgasła na szczycie.
To może w jej oku zroszonym i sennym,
Lśni gwiazda przelotna po niebios błękicie?

    Lecz skądże się nagle szczyt nieba rumieni?
Wokoło płomienne rozlały się blaski,
I słychać z daleka trzask głuchy płomieni,
I słychać jęk ludu, gwar dziki i wrzaski,
I straszny szczęk broni, i grzmienie janczarek.
Na wieży krużganku znów nowe zjawiska,
Od króla polskiego kosztowny podarek,
Złocona chorągiew hetmańska połyska.
Gdy miasto w płomieni okryło się wianku,
Chorągiew dla Turków to całun grobowy;
A przy niej stał Kozak na wieży krużganku,
Żelazem błyszczący od stóp aż do głowy.

    W światłości czerwonej haremu ogrody,
Odkryły się kręte gaików zarysy,
I ciche kanałów złociły się wody:
Po wodach cień smutne rzucały cyprysy.
Fontanny jak ze snu zbudzone pożarem,
Tryskają pod niebo złotymi słupami.
Wieść straszna, wieść śmierci przebiega przez harem.
Rzezańce, wzruszeni rozpaczą i łzami,
Prowadzą dziewice po jasnym ogrodzie,
Nad kanał wokoło drzewami zarosły;
Tam róże haremu usiadły na łodzie,
A wiosła je szybko od brzegu odniosły.

    Czy mamże powiadać, jak czajka w haremy
Przez kraty skruszone na kanał wybiegła?
I krzyki żon baszy — i radość Zulemy,
Gdy z wieży rycerza przed sobą spostrzegła.
Ta postać, wpół żaglem na czajce owiana,
Znajoma Zulemie — — Nie zdradzę tu w pieniach,
Tajemnic ukrytych w nieśmiałych westchnieniach,
I w oczach Zulemy, i w oczach hetmana.
……………………………………………..
    „Skorzej, żeglarze! skorzej! czas nagli, —
Księżyc jaśniejszy i dłuższa zorza.
Może nam wicher uciec spod żagli.
Może nas cisza przykuć do morza;
A ciężko będzie po martwej fali,
Tłuc się wiosłami i bladnąć z głodu!”

    „Cóż to za gwiazda we mgle się pali?
Ho! to latarnia z wież Carogrodu,
Dalej za światłem! daléj! i daléj!
Jak trzej magowie za gwiazdą wschodu,
Jak trzej magowie za gwiazdy lotem,
Lećmy po złoto, choć nie ze złotem”. —

    „Ho! ho! ostrożnie. — Czajka na czatach
Niech daje baczność z dala i z bliska —
Szczęśliwi oni w rodzinnych chatach,
Wieczorne teraz palą ogniska;
Pełne ryb sieci i piwa dzbany,
I pies ich nawet w chacie spoczywa:
A tu na morzu Kozak zbłąkany,
Gdy się przez czajkę fala przelewa,
Jak morska wrona ze srebrnej piany,
Otrząsa skrzydła, na wierzch wypływa —
Byleby w fali znalazł dolara
Lub piastr turecki. — Ho! baczność wiara!”

    „Lecz my szczęśliwsi niż oni w chatach,
Gdy nas obwieją dymem pożary.
Miło w tureckich błądzić komnatach,
I pić, i złote chować puchary:
Lub leżeć w siatce, gdy kołysana
Lekko się waha, buja na maszcie;
I patrzeć w niebo, i drwić z sułtana”.

    „A teraz bracia dobrze rozważcie,
Oto z daleka wieża drewniana,
Czy ją zapalić? czy zrównać z piaskiem?
Oto na wieży latarnia miga
I brylantowym pali się blaskiem.
Niech moja czajka brzegu dościga,
Ja sam pod zręby ogień podłożę. —
Lecz jeszcze okiem rzucę na morze:
Jak cudny widok! — Tu czajek dwieście,
Które noc kryje i groźna strzeże.
Z dala rząd świateł, Pera przedmieście,
Dalej sofijskie złocone wieże;
Ledwo ich blade widać zarysy
Na ciemnym niebie — — Tam krzew żałoby
Tureckich grobów widać cyprysy.
I w nocy nawet czernią się groby. —
I gwar daleki i morza szumy,
I myśl o wschodnich roi straszydłach:
Zda się, że widzę, jak widmo Dżumy
Płynie nad miastem na czarnych skrzydłach”.

    Już zniknął hetman — czas szybko bieży —
Cicho i głucho — słychać jęk dziki —
To pewno strażnik skonał — Na wieży
Błękitne siarki widać płomyki.
I nagłe światło na morze pada:
Krwawo się czarna fala rumieni,
I twarz miesiąca zagasa blada.
Słychać huk ognia i trzask płomieni,
I ożywione jak malowidłem
Dalekie miasto z minaretami
Z cieniów wypływa — a tu chmurami,
W dymach pożaru zbudzone wrony,
Niekiedy białym migają skrzydłem.
Słychać pisk ptastwa — ogień szalony
Wzmaga się, rośnie. Ogniem owiana,
Straszniejsza niżli widmo pomoru,
Niżli pochodnia w gmachach szatana,
Świeci Kozakom wieża Bosforu.

    „A teraz druhy — hej! do zabawy! —
Dalej, w przedmieścia, gdzie Grek zdradziecki,
Gdzie kryje złoto kupiec wenecki;
Lecz pamiętajcie — gdy świt jaskrawy
Pozłoci niebo, wrócić do łodzi,
I przynieść wiele złota z wyprawy:
Będziemy piastry mierzyć na garnce.
Lecz jeśli kogo szatan uwodzi,
Jeśli się z łupu nie wyspowiada?
Niechaj pamięta, w Żmii janczarce
Pięć kul się kryje, biada mu! biada!” —

    Już świta — świta — Ognie pożarów
Gasły przed słońcem — a wschód był krwawy.
Patrzcie! pod miastem chmura kurzawy.
Czy to się zbliża rota janczarów?
Migają zbroje — Zasiąść na ławy,
I szyję harmat zwrócić do wałów;
Jeśli się zbliżą? wnet stem wystrzałów
Przywitać spachów — Nie będzie boju —
Biała chorągiew błysnęła w tłumie,
Posłowie niosą słowa pokoju!
Oto kadzidło hetmańskiej dumie —
Słyszę ich trąby i rozstrojony
Dźwięk surm tureckich, dziki i huczny;
A w tłumie miga kolor zielony:
To jakiś Emir, Basza buńczuczny.
Koń jego szybki jak błyskawica —
— „Cóż tam Emirze, od twego pana?” —
Emir pozdrowił nisko Hetmana,
I rzekł: — „Syn słońca, a brat księżyca” —
— „Ho!” — przerwał Hetman — „Wasz Sułtan stary
Jak brat księżyca zbladł przed pożarem.
Jeśli cię z jakim przysyła darem,
Chętnie przyjmiemy Sułtana dary;
Lecz póki jestem w brzegach Bosforu,
Póki mam silne prawo zdobyczy,
W darach mieć mogę prawo wyboru. —

    „Pierwsza jest cerkiew — Dla cerkwi w Siczy
Żądam obrazu — Między ikony
Jest w Carogrodzie obraz święcony,
Obraz co płacze rzewnymi łzami;
A gdy go człowiek w morzu zanurzy,
Morze gniewliwe bije falami.
Pieni się, huczy, pryska i burzy,
I póty gniewne podnosi tonie,
Aż pogan statki w falach pochłonie.
Lecz to dla popa — słuchaj, Emirze!
Niech sobie mnichy walczą cudami;
Póki mam szablę i czajki chyże,
I zamek w Siczy, król nad zamkami —
Póki mam tysiąc raźnego chłopa,
Co po obrazie? — Obraz dla popa.

    „Słuchaj Emirze! dla mej drużyny,
Złota potrzeba cudnego blasku!
Nie rodzą kruszców nasze krainy,
Dniepr się nie toczy po złotym piasku:
Gdyśmy go cały orali flotą,
Pytając: Dnieprze, ma twoje łoże
Złoto? — On czajki wyniósł na morze,
Aż pod Carogród — rzekł: tam jest złoto.
Tu pięć tysięcy jest młodzi z Siczy,
A więc syn słońca, pan twój łaskawy,
Da pięć tysięcy piastrów odprawy.
Dla mnie — jednego niech nie doliczy. —

    „Emirze! teraz dar dla hetmana,
Nie piastr turecki, nie malowidło —
Widziałem pyszny pałac Sułtana,
Gdzie się on kryje blady ze strachu.
Każcie rozrzucić pałacu skrzydło,
A każdy Kozak gruz weźmie z gmachu —
Z kamieniem w pola Siczy powróci,
Jak skarb przechowa na dnie skarbnicy,
Potem ten kamień na grób mi rzuci:
Wstanie mogiła, pod tą mogiłą
Głucho śpiącemu będzie się śniło,
Że w czajce grożę waszej stolicy”. —



Pieśń IV


Czajki

    Kozacy wygnani nad Donu brzegami,
Gdy Dniepr opuszczali, pieśń smutna i szczytna
Z rozpaczy wyrazem, zmieszana ze łzami,
Na głowę Carycy przekleństwa miotała.
O falo błękitna! o falo błękitna!
Tyś czajki nosiła — tyś łzy te widziała. —
……………………………………………

    „Zda się, że słońce piękniejsze świta,
    Gdy do powrotu czajka zwrócona;
    Miła tej fali barwa zielona,
    Czajkami w srebrną pianę rozbita.
    Jak się te nurki spokojnie pławią,
    Pod słońca blaskiem skrzydły trzepocą.
    Lecz, kto wie druhy, może przed nocą
    Srebrne się morza fale zakrwawią?” —

    „Ha! zgadłem bracia — tam na obłoku
    Turecki żagiel z wiatrem ucieka.
    Zaczęte łowy! mieć go na oku,
    Lecz się nie zbliżać, zawsze z daleka.
    Niech żadne wiosło czajki nie nagli,
    W dzień się nie zbliżać, nie stawić czoła:
    Galery mają oczy sokoła,
    Zaraz dostrzegą — Zwinąć pół żagli”. —

    „A przed obrazem Bogarodzicy,
    Co burzy morze i czajek strzeże;
    Zapalić świecę — a przy tej świecy,
    Niech pop odmawia głośno pacierze.
    Gdy wydam rozkaz — za mym rozkazem,
    Wziąść pośród siebie czajkę z obrazem.
    Lecz niech się teraz pop nie przysłuży,
    Niechaj obrazem morza nie burzy,
    Niechaj się modli — innej usługi
    Teraz nie żądam — Jakże dzień długi!”

    „Ho! ho! szalony ten Sułtan stary,
    Budować takie wielkie galary;
    Co trzykroć tyle nabiorą wody,
    Niż nasza czajka. Za to z czajkami
    Tureckim statkom nie iść w zawody:
    Gdy pełnym żaglem płyną za nami,
    My na mielizny — często w pogoni
    Okręt ich pryśnie o piasków ławy,
    I tak jak szklanny puchar zadzwoni”.

    „Widzicie druhy jak zachód krwawy?
    To wiatr nam wróży — korzystać trzeba.
    Więc nieco białych żagli rozwinąć,
    I robić wiosłem — ku słońcu płynąć.
    Postawić czajki w płomieniach nieba,
    Tak aby słońce było za nami…
    Ze zwiniętymi teraz żaglami
    Utonąć w blasku — pod tą opieką
    Nas nie wyśledzi ów upiór smoczy,
    Co ma z kryształu stokrotne oczy,
    Tymi oczyma sięga daleko”. —

    „Dzięki ci Boże! oto do końca
    Dzień nachylony, blado się pali,
    Oto nad falą widać pół słońca,
    A pół do ciemnej kryje się fali,
    I na świat rzuca odbłysk ponury —
    Już się nad słońce fala podniosła,
    Po niebie krwawe snują się chmury.
    Teraz do żagli! teraz do wiosła!” —

    Okrzyk stokrotny
    Bije o chmury;
    I żagiel lotny,
    Jak skrzydło ptaka,
    Białymi pióry,
    Czajkę Kozaka
    Niesie — Ta drżąca
    Wygina szyję,
    Kąpie się w wodzie,
    Fale roztrąca;
    I Kozak żyje,
    I czajka żywa.
    Już lecą — blady, na wschodzie,
    Zza chmury księżyc wypływa. —

    „Ho! dobra wróżba, galera Baszy…
    Lubię mieć sprawę z Baszy galerą.
    Znam tę banderę — a nad banderą
    Buńczuk, co płoche jaskółki straszy.
    Widzę przy ogniach tureckie twarze,
    Zdają się blade — Czekać w pobliżu,
    Aż nam galera boki ukaże,
    Aż na nas spojrzy okiem ze spiżu”.

    Galera okropną cichością owiana,
Jak widmo posępne, jak pałac zaklęty,
Choć wiosło nie szumi, choć żagiel zwinięty:
Bez ludzkiej pomocy, czarami szatana,
Odwraca pierś złotym ozdobną straszydłem,
I boki jej księżyc bladawy oświeca.
Trzydzieście paszcz widać przy blasku księżyca,
Skąd wkrótce ognistym wyleci zgon skrzydłem…

    „Druhy! do wioseł! już dają znaki
    Ażeby iskrą podrażnić działa;
    Lecz my pierzchniemy stadem jak szpaki,
    Próżno nas będzie kula szukała,
    Dalej! do wioseł” — I mnogie wiosła

    Wnet zaszumiały,
    Czajkę zbłąkaną,
    Fala rozniosła —
    I żagiel biały,
    Z białawą pianą
    Zmieszany, zniknął na morzu —

    I rzekłbyś że fala ta czajki pożarła?
Że Kozak grób znalazł w błękitnych fal łożu?
I cichość posępna, i cichość umarła,
Okryła na chwilę błękity odmętu.
Lecz iskrą galery zbudzone już działo
Wzruszyło sen głuchy — błysk widać z okrętu,
    I dział trzydzieście zagrzmiało.

    Dym czarny chmurą na morzu drzymie,
I okręt zabrzmiał szatańskim śmiechem:
Lecz nim śmiech skonał z trzykrotnym echem,
Czajki stadami błysnęły w dymie.
Pobledli Turcy — Oto Kozaki
Na pierś okrętu rzucają haki,
Drą się na pokład. — Nad pogan karki
Widać wzniesiony miecz Atamana,
I nad turbany pióro Hetmana,
I atamańskiej odgłos janczarki.
Wśród damasceńskich krzywych pałaszy,
Miece się Żmija okropnym bojem;
Gdzie walczył basza — syn młody Baszy,
Na wpół makowym spity napojem. —

    „Ojcze!” — do baszy rzekł Selim młody,
„Giniemy — pozbądź niewczesnej dumy —
Łódź okrętową spuścić do wody;
Gdy ja sam wrogów zatrzymam tłumy
Uciekaj ojcze!” — Na środek skoczył,
I pośród tłumu swój turban biały,
Błyskiem krzywego miecza otoczył.
Jęk na pokładzie, janczarki grzmiały.
Pośród pałaszy w błysku i dymie,
Hetman młodego spotkał Selima;
I dwa się miecze starły olbrzymie.
Żmija miecz wroga na mieczu trzyma,
A drugą dłonią z janczarki błysnął,
Strzelił pod maszty — i płomień nagle
Szybkim poskokiem wpłynął na żagle,
Aż na banderze złotej zawisnął:
I maszt sosnowy zajął się z trzaskiem —

    „Byłaby walka w cieniach schowana,
Trzeba ją takim oświecić blaskiem —
Oto pochodnia błyszczy hetmana”. —
Z trzaskiem pożaru znów szczęk oręża
Słychać — i dźwięki hartownej zbroi;
Miecz straszny Żmii, jak żądło węża,
Krwi wroga szuka i krwią się poi.
Koszula Żmii utkana w druty,
Hartowna wprawdzie na próbę kuli;
Lecz miecz Selima w Damaszku kuty,
Przedarł druciane węzły koszuli;
Krew popłynęła aż na kobierce
Co okrywały baszy okręty.
Żmija się zemścił — ugodził w serce:
Schylił się Selim jak kwiat podcięty,
Upadł na pokład ze chrzęstem stali,
Padając okiem rzucił po fali:
Przez fale płynie łódź okrętowa —
Tam jego ojciec. — Selima głowa
Spadła na piersi —

                        Czajka wesoła,
Znów śliską piersią roztrąca piany,
I na błękitne wpływa limany;
Nad limanami z ołowiu czoła
Wież Oczakowa widać wysoko;
A wież turecka załoga strzeże.
Dostrzegło czajek pogańskie oko,
I wiankiem ognia błysnęły wieże,
Dym widać srebrny, huk słychać głuchy;
Lecz czajki ciche — ciche — jak duchy,
Gdy wiatrem wzdęta żagli pierś biała —
Płyną wstecz Dniepru, dalej! i dalej!
Znów z wież tureckich zagrzmiały działa,
Lecz huk bezsilny skonał na fali.

    Jak cudnie błyszczą czajek szeregi!
Słońce pozłaca barwy orszaku —
Jak cudnie błyszczą dnieprowe brzegi,
Kwiat oczeretów szkarłatem świeci.
Niekiedy w ciszy Tatar Budziaku,
Mignie na koniu, jak wiatr przeleci;
Lub w oczeretu kwiatach ukryty,
Patrzy na czajki, na fal błękity.


Pieśń powrotu

    Czajki! czajki! Sicz przed nami!
    Oto brzegi Zaporoża!
    A daleko, za czajkami,
    Już pożarów gaśnie zorza,
    I wśród morza,
    Między mgłami,
    Płonie wielka masztów sosna
    Siła żaglów spadła.

    Gdy nam błyśnie nowa wiosna
    Znowu zadrży dzicz wybladła,
    Znowu zagrzmi śpiew janczarek;
    Lecz w tym roku dość zachodu —
    My do miodu!
    Z brzękiem czarek
    Pijmy w naszej Ukrainie,
    Miód nasz przepalony.

    Gdzieśmy byli, kto popłynie
    Za trupami? Chyba wrony,
    Wrony, czajek przyjaciółki,
    Co śmierć kraczą Asawule,
    Kiedy kule,
    Jak jaskółki,
    Nad czajkami, po przestworzu,
    Lecą chmurą czarną.

    My Kozacy siejem w morzu.
    Gdy się z wiosną plony zgarną,
    Pełnym workiem piastry świecą
    Podłe jako liść zżółkniały;
    Jak wleciały,
    Tak wylecą.
    Przez pół roka pan dostatni,
    Kozak wojewodą. —

    A gdy wyjdzie piastr ostatni,
    Znów z Kijowa Dniepru wodą
    Do chat naszych — Kozak śpiewa —
    A gdy nędze zakłopocą:
    W łodziach nocą
    Lśnią łuczywa;
    I do ciemnej Dniepru wody,
    Cicho sieci toną.

    Miło błądzić gdzie ogrody
    Wschodnich Baszów, kędy płoną
    Złota blaskiem jabłka duże:
    Lecz się milej schylić z konia,
    I wśród błonia,
    Polną różę
    Zerwać, zanieść z ranną rosą,
    Lubej w upominku.

    Pierwej fale wyspy zniosą,
    Niźli Kozak dla spoczynku
    Tknie się pługa… gdy raz złotem
    Da zakupić ręce panu:
    Wśród limanu,
    Zlany potem,
    Zlany łzami, będzie w stożec
    Składał kryształ soli. —

    O! nie pójdzie Zaporożec,
    Zaprzedany do niewoli
    Błądzić! ………………
    O cicho! cicho drużyno!
    Czy tam widzicie żagle za nami?
    Żagle się galer bielą za trzciną,
    Za kozackimi płyną czajkami.
    W Czertomeliku płyńmy ostrowy,
    Tam będą czajek bezpieczne floty:
    Próżno nam buńczuk zagraża złoty,
    I pierś galery i żagiel płowy.
    Oto na brzegu nasze rodziny —
    Czajka ma czucie, wierność brytana
    I tak jak brytan o stopy pana,
    Tak się o wodne otarła trzciny.



Pieśń V


Basza

    Wrócił syn stepów wyprawą dumny.
Jakże mu piękne zdają się chaty!
Róża je polna ubiera w kwiaty;
Malw różnofarbnych drżące kolumny,
Aż ponad strzechy rosną i kwitną.
Owdzie spróchniałe skrzypiąc żurawie,
Sięgają w studni wodę błękitną:
Tam Zaporożec napawa konia,
Śpiewając dziką pieśń o wyprawie,
I gwarząc z echem wraca przez błonia,
Kiedy wieczorna zabłyśnie gwiazda —
Na śpiew szczekaniem pies się odwoła.
Chaty wiszące w parowach sioła,
Jako jaskółcze czernieją gniazda…

    Ale dla Turków jakże zdradzieckie
Czertomeliku wysep zakręty!
Gdy w nie galery weszły tureckie,
Utkwił na miejscu żagiel rozpięty.
I tak za czajką płynące wrogi,
Co wprzód grozili, blade od strachu,
Nie mogli znaleźć powrotu drogi,
Jakby w egipskim zbłąkani gmachu.

    Kozak spokojne porzucił chaty,
I biegł na brzegi — tam pop z gromnicą,
Przywdziewał lśniące złotem ornaty,
Trzykroć oświecił Dniepr kadzielnicą,
A gdy odmówił z księgi pacierze,
Rzekł do hetmana. — „Mój wierny synu,
Czy wierzysz w cuda?” — Hetman rzekł: „Wierzę”.
Lecz uśmiech jakby na wzgardę gminu
Oświecił blade lica Hetmana.
A pop rzekł dalej: „Więc w imię Pana
Jeśliś ochrzczony, weź obraz święty,
Gdzie malowana Bogarodzica,
Zanurz do fali — niechaj okręty
Zatoną — zgasną jak ta gromnica”.
Rzekł — i gromnicę rzucił do wody.
Tłum cały milczał, a Hetman młody
Jakby ze wzgardą słuchał rozkazu —
I malowidłem cudownym błysnął,
Lecz nim tknął fali ramą obrazu,
Obraz się w drobne sztuki rozprysnął.
A pop zbladł drżący — zbladła drużyna —
Hetman zawołał: „Czemuż bledniecie?
Jeśli pękł obraz, nie moja wina —
Spróchniał w tureckim wisząc meczecie!
Ale ten okręt zastrzągł do mułu. —
Turków wytracę przed wschodem słońca;
Jednego tylko zostawię gońca,
By o tym zaniósł wieść do Stambułu. —
Cóż ten szmer znaczy? Czyż szabla Żmii
Tak się na karkach tureckich starła,
Że już kozackiej nie tknie się szyi?!
Do chat Kozaki! — Niech myślą Turki
Że już drużyna nasza wymarła:
A gdy noc głucha padnie na wzgórki,
I na parowy — być w pogotowiu
Na odgłos trąbki. — Do chat Kozaki!” —

    Już przy zachodzie dnieprowe ptaki,
Czaple się kładły do snu w sitowiu.
Galera piersią nie miała wody,
A spód jej ledwo w trzcinach widomy;
I nad zielone wysep ogrody,
Wyrastał wielki maszt nieruchomy.
Słońce złociste, nie ćmione mgłami,
Tonie w oczeret — Blaski niknące
Spały na żaglach, a nad żaglami
Zwieszały liście brzozy płaczące;
A jeszcze wyżej, na żaglów szczycie
Bandera Baszy połyska złotem,
I jeszcze wyżej, w nieba błękicie,
Jaskółki szybkim krążyły lotem.

    Tak cichy widok — Niech Turki marzą
Że są panami stu wysp na Niżu;
Niech śpią głęboko — bo już na krzyżu
Usiadł jak do snu sokół stepowy.
Smutny wszedł miesiąc z płonącą twarzą,
I na zamglone patrzał ostrowy.

    Cichość posępna i noc głęboka.
Na straży Turek zbrojny połyska,
I z chat kozackich nie spuszcza oka:
Ale po chatach gasły ogniska.
Turek odmawia modły Proroka,
I tak się rajską otoczył chwałą,
Że ani dostrzegł, jak pośród cienia
Mierzonym razem światło łyskało,
Jakby budzone ognie z krzemienia.

    Podobnie kiedy Turków ogrody,
Bogatym w kwiaty błysną granatem:
Tak z dala trzciny nad Dniepru wody,
Nagle rozkwitły ognistym kwiatem.
I blask pozłaca ciche brzóz czoła:
Cztery płomieni błysnęły koła,
A gdy znalazły upływu łoże,
Pobiegły szybko, w jedno się zlały,
I wnet ogromne pożaru morze,
Pod okręt wzniosłe toczyło wały.

    Na krzyk strażnika, ze snu zbudzeni
Zbiegli się Turcy. Rozpacz straszliwa!
Rozpacz bezsilna! — Morze płomieni
Suche okrętu deski podmywa.
Zawyli strasznie i odurzeni
Umilkli — cisza spadła straszliwa.
Potem w tej ciszy, galerom znana,
Dziko zabrzmiała trąbka Hetmana.

    Na odgłos trąbki jak z ogniów piekła
Wstali Kozacy na czarnych skałach,
Rzekłbyś że zemstą dzicz ta zaciekła,
Gasi pragnienie w ognistych wałach.
Na nagich głazach, obwiani w dymie,
Jako posągi stali olbrzymie.
Rzekłbyś — że dusza ich marmurowa
Nie słyszy jęku — głosu rozpaczy.

    I słychać grzmiące Hetmana słowa:
„Druhy! nim płomień Turków obsaczy,
Kto do okrętu dopłynie z wodą,
Jeśli jest basza? Baszy wyszuka,
Baszę wykradnie — takiego kruka
Bogatą piastrów uczczę nagrodą”. —
Kozacy milczą — Za skarby świata
Któż pójdzie w piekło? — Patrzcie! sam Żmija —
Jak istna żmija ogień przelata,
I padł do fali, wśród fal się wzbija;
I znów zatonął — Tam iskry padły.
Ho! ho! z tej wanny nie wyjdzie cały —
A teraz słychać Turków wystrzały.
Widzę go znowu — gdzie tłum wybladły
Wpadł — oto Turek w rękach Hetmana.
Już maszt się pali, już żagiel spłonął.
Hetman do fali z Turkiem zatonął,
A płomieniami fala zawiana —
Miło to płynąć w takie ukropy!
Patrzcie tam! patrzcie! Hetman na skale,
Na znak tureckie rozwija szale.
Wąż mu się, Turek, wije spod stopy.

    Nad rankiem, kędy oczeret płonął,
Błękitne tylko krążyły dymy;
Galerę baszy pożar pochłonął —
Na skałach czarne znikły olbrzymy.
Tak na skinienie Hetmana ręki,
Wznoszą się ognie — gasną pożary —
Po wyspach słychać wesołe gwary,
I dzikie śpiewy, torbanów dźwięki.
Czemuż tak głośne wesele w Siczy?
Czemuż się tłoczy lud do tej lipy
Z tak głośnym śmiechem? Czy dział zdobyczy?
Czyli po zmarłych wyprawia stypy?
Czy mu chorągiew przysłał Król polski?
O! nie stąd radość… Pośród drużyny
Wznosi się wielka klatka ze trzciny,
A w klatce siedzi Basza Natolski.
Przed kilku dniami stu miast był panem
Zamykał tysiąc dziewic w haremie,
Był ojcem syna: a dziś bez ziemie —,
Syn jego poległ walcząc z Hetmanem.
Z Hetmanem dzikie żywioły w zmowie
Zniszczyły miasta — a zgraja dzika
Jak na tygrysa patrzy w sitowie,
Plwa mu na czoło, palcem wytyka.
Co musiał cierpieć — nikt nie wypowie,
Ale cierpienia w sercu zamyka;
Gdy go raniło goryczy słowo,
Na wzgardę chował twarz marmurową.
Lecz chociaż duma wiele wytrzyma,
Gdy z urąganiem wystąpił hardo
Kozak, ubrany w zbroje Selima —
Basza na niego spojrzał z pogardą —
Lecz gdy stanęły w oczach przytomne
Syna pamiątki: piersi nabrzmiały,
W oczach się długo dwie łzy zbierały,
I spadły na twarz dwie łzy ogromne.

    Już ciemnym skrzydłem noc się nasuwa
I gmin się rozszedł, po chatach gwarzy.
Tam zbrojny Kozak stojąc na straży,
Liczy godziny — nad więźniem czuwa,
I okolica mgłami zawiana.
A teraz, słychać hasło strażnika:
— „Kto idzie?” — „Hetman!” — „Witam hetmana!”
Żmija milczący klatkę odmyka.
Potem odwraca twarz zamyśloną:
— „Precz stąd, Kozaku! Żmija na straży”. —
Wszedł zgięty — odkrył lampę tajoną,
Potem ją światłem podniósł do twarzy:
— „Żyć będziesz Baszo! wzgardę przeżyłeś.
Znasz mnie?” — „O znam cię! znam cię szatanie!
Syna zabójco!” — „Krew za krew stanie…
Baszo, mojego ojca zabiłeś.
Blask cię buńczuków zaślepił wabny,
Tyś go oczernił — ty od Sułtana
Przyniosłeś Baszy stryczek jedwabny,
I sam na baszę! i sam na pana! —
Ja, słabe mając do zemsty ramię,
Ja sam, syn Baszy, z miasta wygnany,
Gdym okiem żegnał rodzinne ściany,
Widziałem głowę Ojca na bramie;
I dotąd jeszcze, dotąd w noc ciemną,
Tę bladą głowę widzę przede mną,
Jak mnie krwawymi ściga oczyma.
Lecz teraz Żmii cienie nie straszą;
Sen mój kupiłem śmiercią Selima.
Jeszcze krwi twojej trzeba mi Baszo;
Krew swoją oddasz za łzy Zulemie —
Łzy, które lała w twoim haremie;
Lecz w równej walce, oddasz ją zbrojny.
Teraz idź za mną — nie bój się zdrady”. —

    Szli oba we mgłach. Basza spokojny,
Oczy obracał na księżyc blady.
Szli krętą ścieżką, gdzie wśród wybrzeży
Wznosi się zamek nad Dniepru wały.
Koło ogromnej środkowej wieży,
Wież mniejszych lekkie wybiegły strzały:
W wieżach się smutny puszczyk odzywa —
Śpi blask księżyca i mgła przepływa.

    Weszli do zamku, weszli do sali —
Po ścianach błyszczą zbroje; a z góry
Blask od kagańca padał ponury,
I słychać z dala szum Dniepru fali.
W dalszych komnatach — o dziw nad dziwy!
Jakie tam cuda w zamku dnieprowym?
Na ścian wysokich tle lazurowym
Płoną lamp gwiazdy; kobierców niwy
Kwiatem zabłysły, a kwiat tak świeży,
Jak gdyby z ranną rosą zerwany.
Gdzieniegdzie kryształ zastąpił ściany;
W zwierciadłach oko bieży i bieży,
Nową odkrywa salę za salą!
W każdej te same lampy się palą —
Czy to są czary? — Tak długim gankiem
Mógłby wędrowiec zajść aż do Boga!
Z marmuru sali cięta podłoga,
A delfin złoty obrzucał wiankiem
Kryształ, co daje miłe ochłody;
A światła płoną pod szkłami wody,
Patrząc na ognie, kryształ i kwiaty.
Oko zalśnione w ciągłym zachwycie,
Przez okna sali bieży z komnaty,
Bieży odpocząć w nieba błękicie;
I wpada nagle jak w otchłań ciemną,
Przez którą srebrny księżyc przepływa.

    Hetman sprężynę ruszył tajemną,
Złota się nagle ściana odkrywa;
I nowa sala — sali połowa
Alabastrowym światłem zaćmiona,
W połowie ze mgły spada zasłona,
A za mgłą srebrną znów jasność dniowa.
Gdy na złocistym siedli dywanie,
Na znak Hetmana, z dala za mgłami
Zabrzmiały arfy — słychać śpiewanie,
Stłumione zrazu echem i łzami
Cichej fontanny — Potem ze śpiewem,
Dwanaście dziewic, kwiaty kobierca
Depce — i płynie z zasłon powiewem.
Basza dłoń prawą podniósł do serca,
Potem zbladł cały, oczy odwrócił.
I twarz rękami zakrył obiema,
I rzekł: — „Mój sztylet tak mię porzucił,
Sztylet niewierny — jak ta Zulema”. —
— „Baszo!” — rzekł Hetman — „Ona szczęśliwa,
Z waszych pałaców bierze podarki;
Dla niej po morzu czajka ma pływa,
Błyszczą pałasze i grzmią janczarki;
Dla niej to Żmija przez długie lata
Zdradzał i zaprzał swego proroka,
I twarz zmienioną nosił dla świata,
Choć w sercu była rana głęboka.
Hetman — i razem wróg mej drużyny,
Często przebrany z bracią Tatary,
Na własne sioła niosłem pożary:
Często przez długie, długie godziny,
Pamiętam, nawet przed dniem wyprawy,
Jak wąż ukryty pomiędzy trawy,
Patrząc na słońce, leżę dzień cały,
By choć dzień jeden ukraść obłudzie,
By świst kozackiej usłyszeć strzały:
Sokół mnie poznał prędzej niż ludzie —
Tak twarz wprawiłem, aby udaną
Nosiła barwę. W takiej niewoli,
Jak liść dwubarwny srebrnej topoli,
Cierpiałem mękę — niewypłakaną.
Gdym własne sioła palił i burzył,
Gdym na przekleństwa gminu zasłużył,
Błogosławili — Ale już blada,
Już gwiazda Żmii mroczy się, spada.
Gdy w mojej dłoni pękł obraz święty!
Odkryją zdradę, spadnie ta głowa —
Przeklną!” — Głos grzmiący przerwał mu słowa:
    „Więc bądź przeklęty! więc bądź przeklęty!” —
I przed Hetmanem stanął w komnatach,
Ze srebrnym krzyżem, pop w czarnych szatach.



Pieśń VI


Walka

    Szczęśliwe czasy dawnych rycerzy!
Szczęśliwe czasy! gdy cud po cudzie
Barwił powieści. Dziś kto uwierzy?
Jacy to byli żelazni ludzie,
Jakie to były zamki zaklęte,
W czarnych cyprysach dusze zamknięte.
Takie powieści śpią niewierzone,
Takie powieści kryją klasztory,
Gdzie mnich przez szyby patrząc barwione,
Światu nadawał tych szyb kolory.
Dziś kto uwierzy, że na skinienie
Ręki hetmana we mgnieniu oka,
Zagasły światła — arf kona brzmienie,
Z ciemnością spada cichość głęboka.

    Popa okropna przejęła trwoga —
A hetman mówił z twarzą wesołą:
„Biada, kto tutaj w imieniu Boga,
Wstąpi w czarami skreślone koło.
Lecz gdyś tu przyszedł, bądź pozdrowiony!
Zostaniesz moim gościem na wieki,
Słońca nie ujrzą twoje powieki,
Rdzą się okryje ten krzyż srebrzony;
Nikt nie usłyszy jęku — prócz Boga”.
Skinął — zapadła nagle podłoga —
Pop przeniesiony w lochy podziemne,
Zniknął — i słychać było westchnienie. —
Znów skinął Hetman, a na skinienie,
Dzień świateł wpłynął w komnaty ciemne.
Gdy się rozjaśnił, obaj rycerze
Znów przez te same wyszli podwoje,
I do narożnej wstąpili wieży,
By się do walki stroić we zbroje.

    Basza wziął turban stalą podszyty,
Piersi drucianą kryje koszulą,
I miecz Damaszku, z dwóch mieczów zbity,
I ciężki czekan z kolczatą kulą.
Tak uzbrojony lekki i rześki,
Za pasem sztylet zawiesił Fezki;
Wziął tarcz z sitowia, jakiej do wojny
Używa w stepach Tatar budziacki:
I już był gotów. — Hetman kozacki,
Bezpieczniej wprawdzie lecz ciężko zbrojny;
Zakuł pierś mężną w pancerz ze stali,
Niósł hełm z przyłbicą ściśle zakrytą;
A z piór i włosów na hełmie kitą,
Rośnie we dwoje, do sklepień sali;
Kopiją wstrząsa do rzutu celną. —
Przy boku błyszczy miecz obosieczny.
Tak z baszą sercem i zbroją sprzeczny,
Wychodził staczać walkę śmiertelną. —

    Już się na biały dzień zabierało
Gdy wyszli z zamku. Jakby zbudzone
Chmury nadrannym wiatrem kręcone,
Już się z mgłą dolin mieszały białą.
I słychać oddech poranku świeży,
Co lekko wzrusza nadwodne trzciny.
Świegocą wróble na zamku wieży,
Na pół uśpione między kaliny.
I księżyc blady, i gwiazdy bladły;
Szarzeją światłem nieba błękity,
A kawki krążąc stadem obsiadły
I ołowiane wież czernią szczyty.

    Wsiedli do czajki obaj rycerze,
Płynęli z wodą. Hetman ponury,
Patrzał na wichrem kręcone chmury,
Na mgły tumany, na zamku wieże;
A jego serce, choć stalą zbrojne,
Tak mocno bije, tak niespokojne,
Jakby w przeczuciach — zadrżał — i nagle
Chwycił za wiosło, rozpuścił żagle,
I pędził czajkę: ta w szybkim biegu,
W chwilę na drugim stanęła brzegu.
Tam z serca trwogę odpędził płonną:
„Jak los osądził” — rzekł — „niech się stanie.
Baszo! czy walczysz pieszo? czy konno?”
— „Gdy Arabczyka dasz mi, Hetmanie,
Ujrzysz, jak lekko na siodło wskoczę,
Jak z konia biję i koniem toczę”.
Hetmana trąbki słychać odgłosy:
Wnet nauczone na trąbkę pana
Dwa szybkie konie lecą przez wrzosy:
„Biały twój Baszo! czarny Hetmana”. —
Oba rycerze siedli na konie,
Oba pędzili szybko przez błonie,
Póki kaganiec z wież Oczakowa
Nie błysnął gwiazdą ze mgły wywity.
Za wodzą Żmii, stanął koń wryty —
A Hetman rzecze: „Na próżne słowa
Nie traćmy czasu, poleć się Bogu.
Tam twój Oczaków, kędy się palą
Mnogie kagańce w masztowym lesie,
Tam twoje wieże — do wież tych progu,
Gdy mnie zwyciężysz, koń cię zaniesie,
Gdy padniesz, trup twój popłynie z falą”.

    Rzekł — ściślej zamknął w przyłbicę czoło,
I czarnej tarczy okrył się skrzydłem.
Basza jak jastrząb krążył wokoło,
Na różne strony zwijał wędzidłem,
I rzucał czekan, i koniem toczył. —
Tarcza hetmana wydała dźwięki,
Trzykroć od tarczy czekan odskoczył
I na rzemieniu wrócił do ręki.
Trzykroć odskoczył — za czwartą razą
Zgruchotał twarde hełmu żelazo:
Lecz ugrzązł w hełmie. — Żmija zań chwyta:
Nie pośpiał basza odciąć rzemienia
Tak związanego — gdy zbył strzemienia,
Hetman pod końskie ciągnął kopyta.
Skrwawiony ostem i oczeretem,
Czołga się basza jako gadzina;
Żmija miecz wznosi — Basza sztyletem,
I lewą ręką rzemień przecina,
Wstając pod koniem, ów sztylet srogi
Aż po rękojeść wraził pod strzemię.
Rumak hetmana runął o ziemię,
Lecz hetman szybko powstał na nogi,
Odrzucił dzidę, miecza dobywa;
I znów grzmi walka, walka straszliwa!

    Daleko słychać szczęki pałaszy,
I tarcza daje odgłos jak dzwony.
Już krew turecka, krew świeża Baszy,
Lśni po burzanach jak kwiat czerwony;
Ten widok siły Hetmana dwoi,
Więc w obie dłonie chwyta miecz silny,
Podniósł i spuścił — lecz raz był mylny,
Sam padł, zwalony ciężarem zbroi;
Nim powstał z ziemi: już wróg straszliwy
Tłoczył mu piersi, wzniósł sztylet mściwy,
I nad bezbronnym mszcząc się rycerzem,
Gdy mu się sztylet po zbroi zwinął,
Podniósł pancerza i pod pancerzem
Wbił po rękojeść, aż krwią zapłynął.
Basza siadł na koń, spiął go ostrogą,
Leciał jak z wiatrem chmura stepowa;
Lecz nie do Turków — do Oczakowa? —
Na północ wsteczną poleciał drogą.

    Już zniknął. — Blado wschód się czerwieni,
Już się oddala tętent po wrzosie;
Tu koralową barwą jesieni,
Błyszczą burzany w srebrzystej rosie,
I szpaków stada po nieba sklepach
We mgle się kąpią — i lgną na łozy.
Gdzie dwie samotne płakały brzozy,
Hetman kozacki konał na stepach. —

    Ciszej! — tam jakiś śpiew obłąkany,
Z echem przez suche płynie burzany;
Pieśń taka smutna, dzika i rzewna,
Oblana złotem słońca promieni,
Zbliża się postać jak cień niepewna,
Dziewica mogił — to młoda Xeni!
Pieśń jej jak lutni niesfornej głosy,
Nagle skonała, krzykiem ucięta,
Bo koło Kseni skrwawione wrzosy;
A choć przyłbica Żmii zamknięta,
Już go poznała — tak dziewic oczy
Wprawne w miłości, choć obłąkane.
Ale na próżno wyśledzą ranę,
Chce krew zatrzymać rąbkiem warkoczy.
Gdy mu przyłbicę wzniosła na czole,
Żmiję do życia wróciły bole!
Spojrzał — i poznał — lecz nie rzekł słowa,
Ani się zdradził nagłym poznaniem.
I była cisza — cisza stepowa,
Przerwana czasem łzami i łkaniem
Smutnej dziewicy. Xeni oczyma
Ściga wejrzenie zgasłe Hetmana!
A Żmija oczy wlepione trzyma
W stronę, gdzie mglistą chmurą owiana
Wznosi się zamków siczowych wieża.
Nagle blask ognia stamtąd uderza,
Potem się rozlał po Dniepru fali —
Między wieżami płomień się wije.
— „Zdrajca!” — rzekł Hetman — „Xeni! klnij Żmiję!
Oto mój zamek, zamek się pali!
W zamku twój ojciec! — A basza mściwy
I nad nią jeszcze zemsty dokonał.
Przekleństwo jemu!” — westchnął — i skonał.

    Zaledwo skonał — przez kwiatów niwy,
Rzucając za się wzrok niespokojny,
Na koniu Turek przeleciał zbrojny,
I zniknął we mgle — Śmiech dziki Xeni
Smutnie po rosach zabrzmiał. — „Mam syna!
Ojciec mój skonał pośród płomieni.
Syn mój jak świeża rośnie kalina,
A Hetman — Syn miał ojca Hetmanem,
I żyć nie będzie pod innym panem.
Lecz wam Kozacy, wam nie pokażę
Syna mojego — w grób go zakopię;
Ale krew jego przyniosę w czarze,
I krwią mogiłę ojca pokropię”.

    Jakie tam było po chatach łkanie,
Gdy wieść okropna biegła przez sioła!
Zgasłeś! — wołali — zgasłeś, Hetmanie!
Któż jak ty w czajce lotem sokoła,
Z nami na Czarne popłynie Morze?
Kiedyż takiego ujrzemy pana?
Kiedyż drugiemu słać będziem łoże,
Gruzami z wielkich gmachów sułtana? —

    Wieją tłumami kozackie kity,
Hetmańska trumna już nad mogiłą;
A w trumnie Hetman leży odkryty.
Coś mu się we śnie strasznego śniło,
Bo wyraz wzgardy w twarzy wyryty.
Z żaglów tureckich śmiertelna chusta
Spowiła ciało. Złotym obrazkiem
Pop go opatrzył, posypał piaskiem,
Kawałek chleba włożył mu w usta,
Zgraję tym samym obdzielił chlebem —
A gdy wymówił ostatnie słowo,
Płaczki zaczęły pieśń pogrzebową.
Lecz jedna z płaczek szła za pogrzebem,
Śmiechem zbłąkała pieśni odgłosy;
A choć wesela taić nie umie,
Na przekór śmiechom, jak srebrne rosy
Łzy jej do wielkiej płyną łzawicy;
A gdy łzy cudze zbierała w tłumie,
Gdy w czarę padło światło gromnicy,
Kołem się wszystkie chmurzyły twarze,
Widzieli wszyscy, krew była w czarze!
I krew do grobu wylała cieśni. —
Padła — skonała — Konaj, o pieśni!




